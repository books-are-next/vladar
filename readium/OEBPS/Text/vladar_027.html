<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Vladař</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="mlpuroven1zvlastnipripady">DEVATENÁCTÁ KAPITOLA<br class="calibre19"/>
Jak je třeba střežiti se opovržení a nenávisti</h2>

<p class="mlptextbez1radku">A teď, když jsem již pojednal o nejdůležitějších ze
svrchu psaných vlastností, o ostatních pohovořím zkrátka z toho všeobecného
hlediska, že panovník, jak jsem zčásti řekl již nahoře, má se vyhýbati všemu,
co by mohlo buditi nenávist a opovržení k němu. A dokud se tomu vyhýbá,
dosahuje svých cílů a žádné nebezpečí mu nevzniká z jiných jeho špatností.</p>

<p class="mlptext">Nenáviděným ho, jak jsem již řekl, činí, když je loupeživý a když
se násilím zmocňuje majetku a žen svých poddaných; toho se má zdržovati; neboť
dokud nebere širokým vrstvám majetek a ženy, lidé žijí spokojeně a vladaři
zbývá jenom boj se ctižádostí několika málo jedinců, a tu zabrzdí všelijakým
způsobem a snadno. Opovržení k vladaři probouzí to, když je považován za
nestálého, lehkomyslného, zženštilého, zbabělého a nerozhodného; toho se
panovník má střežiti jako nebezpečného úskalí a má se vynasnažovati, aby v jeho
činech bylo viděti velikost, statečnost, vážnost, sílu; a v soukromých
záležitostech svých poddaných se musí snažiti o rozsudky neodvolatelné a udržovati
o sobě takové mínění, aby nikoho ani nenapadlo podvésti nebo napáliti ho.
Vladař, který o sobě budí takové mínění, je velmi vážen a proti váženému muži
se nesnadno kují pikle; a nesnadno bývá napaden, protože nepřítel ví, že je to
muž znamenitý a uctívaný svým lidem.</p>

<p class="mlptext">Neboť vladař musí míti dvě obavy: jednu vnitřní, z vlastních
poddaných, a druhou vnější, z cizích mocnářů. Obranou proti této druhé obavě
jsou mu dobré zbraně a dobří spojenci; a vždycky, když bude míti dobré zbraně,
bude míti dobré spojence; a vnitřní záležitosti bude míti upevněny vždy, když bude
míti upevněny záležitosti vnější, ledaže by byly porušeny nějakým spiknutím; a kdyby
také zahraniční situace byla neklidná, zařídil-li se a žil-li, jak jsem řekl,
vždycky, dokud se nevzdá, odolá každému náporu, jak to učinil zmíněný spartský
Nabis.</p>

<p class="mlptext">Ale od poddaných, když zahraniční situace je klidná, je třeba
obávati se, aby potají nekuli nějaké pikle: proti tomu se panovník dobře
zajistí, když se vynasnaží nebuditi nenávist a opovržení k sobě a když se k lidu
chová tak, aby s ním byl spokojen; a v tom si musí počínati, jak bylo podrobně
řečeno nahoře. A jedním z nejmocnějších prostředků, jež panovník má proti
spiknutí, je, že lid k němu necítí nenávist a opovržení, neboť ten, kdo osnuje
spiknutí, si vždycky myslí, že zavražděním panovníka uspokojí národ; když však
myslí, že by tím lid naopak pobouřil proti sobě, neodváží se takového
rozhodnutí, protože to potom jsou obtíže spiklenců nekonečné.</p>

<p class="mlptext">Zkušenost ukazuje, že spiknutí bylo mnoho, ale málo že jich
mělo úspěch; neboť ten, kdo kuje spiknutí, nemůže býti sám ani si za spolčence
nemůže vzíti jiné než ty, o nichž se domnívá, že jsou nespokojeni; jakmile však
odhalíš takovému nespokojenci, co máš na mysli, ihned mu dáváš možnost, aby
ukojil své touhy, protože prozradí-li tě, může za svou zradu doufati v největší
odměnu; neboť vidí-li na jedné straně jistý zisk a na druhé prospěch pochybný a
plný nebezpečí, musil by to – aby ti zachoval věrnost – býti buď vzácný tvůj
přítel, nebo panovníkův zapřisáhlý nepřítel. A abych to krátce shrnul, pravím,
že na spiklencově straně je samý strach, závist, podezíravost a to ho naplňuje zbabělostí,
kdežto na straně panovníkově je majestát vladařství, zákony, spojenci a stát, kteří
ho chrání. Takže přistupuje-li k tomu ještě náklonnost obyvatelstva, není
možné, aby se někdo opovážil spiknutí. Neboť spiklenec se obyčejně musí obávati
trestu jenom před vykonáním svého činu, kdežto v tomto případě se musí trestu
báti také potom, protože má proti sobě národ, a nemůže proto doufati v žádný azyl.</p>

<p class="mlptext">O tom by bylo možné dáti nesčetné příklady, ale uvedu jediný,
z časů našich otců. Messer Annibale Bentivogli, děd dnešního pana Annibala, byl
zabit Canneschy, kteří se proti němu spikli, a nezůstal po něm nikdo jiný než
messer Giovanni, ještě v plenkách: ihned po té vraždě se lid vzbouřil a pobil
všechny Canneschy. Stalo se tak proto, že lid byl tenkrát v Bologni nakloněn
rodu Bentivogliů, a to tak velice, že když po Annibalově smrti nezůstal nikdo,
kdo by byl mohl vládnouti, a když zvěděli, že ve Florencii se z Bentivogliů
narodil nějaký člověk, který se dosud považoval za syna jistého kováře,
Bolognané si pro něho šli do Florencie a dali mu vládu ve svém městě; a vládl
mu pak tak dlouho, až messer Giovanni dosáhl věku, potřebného k vládě.</p>

<p class="mlptext">Z toho tedy závěr: panovník má málo dbáti spiknutí, když je mu
lid nakloněn; když však je mu lid nepřátelský a má ho v nenávisti, musí se
obávati všeho a každého. A dobře zřízené státy a moudří panovníci velmi
bedlivě myslili vždy na to, aby vlivné občany neuváděli v zoufalství a lid aby
uspokojovali tak, aby žil ve spokojenosti, neboť to je jeden z nejdůležitějších
panovníkových úkolů.</p>

<p class="mlptext">Mezi zeměmi dobře spravovanými a ovládanými za našich časů je
království francouzské; jsou v něm nesčetná dobrá zřízení, na nichž závisí
králova svoboda a bezpečnost, a první z nich je parlament a jeho autorita. Ten
totiž, kdo zařizoval toto království, znal ctižádost mocných občanů a jejich
zpupnost a usoudil, že je nezbytné, aby je nějaká uzda krotila; a na druhé
straně znal nenávist širokých vrstev proti mocným, založenou na strachu, a chtěl
lid upokojiti: nechtěl však, aby to měl na starosti král, protože mocní by na
něho nevražili, kdyby byl přízniv lidu, a lid by byl proti němu, kdyby byl
nakloněn mocným, a právě proto zřídil rozhodčího, aby bez královy úhony bil
mocné a byl přízniv slabším. Nemohlo býti lepšího zařízení ani moudřejšího ani
větší opory královy i státní bezpečnosti.</p>

<p class="mlptext">Z toho lze vyvoditi ještě jedno naučení, že totiž panovník má
trestní právo svěřiti jiným a právo milosti že má ponechati sobě.</p>

<p class="mlptext">Z toho další závěr: vladař si má vážiti mocných, ale nesmí
proti sobě buditi nenávist v lidu. Mnohým se možná zdá, že život a smrt mnohých
římských imperátorů poskytují příklady, které jsou v rozporu s tímto mým
názorem, neboť nejeden z nich žil vždycky dokonale a projevoval velikost ducha,
a přece ztratil vládu nebo byl zavražděn spiklenci z řad vlastních poddaných.
Na tyto námitky odpovím tím, že proberu vlastnosti některých imperátorů a ukáži,
že příčiny jejich zkázy se neliší od toho, co jsem řekl. Přitom upozorním také
na věci, které jsou hodny povšimnutí každého čtenáře dávnověkých dějů.</p>

<p class="mlptext">K tomu mi postačí pojednati o všech oněch imperátorech, kteří
se vystřídali od filozofa Marca do Maximina. Byli to: Marcus, jeho syn
Commodus, Pertinax, Julián, Severus, Antoninus, jeho syn Caracalla, Macrinus,
Heliogabalus, Alexander a Maximinus. A především je třeba uvědomiti si, že v jiných
vladařstvích je třeba bojovati jenom se ctižádostí mocných občanů, nebo snad
někdy také se zpupností širokých lidových vrstev, kdežto římští imperátoři měli
ještě třetí nesnáz, totiž hrubost a hrabivost vojáků. Byla to nesnáz tak těžká,
že zavinila pád mnohých z nich, neboť je nesnadné vyhovovati přáním jak lidu,
tak vojska: lid má totiž rád pokoj a klid, a proto miluje vladaře pokojné,
kdežto vojáci mají rádi vladaře bojovného, zpupného, ukrutného a loupeživého.
Takové vlastnosti měl podle jejich přání projevovati ve vládě nad národem, aby
mohli dostávati dvojnásobný žold a ukájeti svou hrabivost a krutost. To bylo
příčinou, že takoví imperátoři, kteří neměli od přirozenosti nebo nedovedli si
zjednati takovou autoritu, aby udrželi na uzdě obě ty strany, vždycky byli ztraceni.
A většina jich, hlavně ti, kteří se k vládě dostali jako lidé úplně noví, když
byli poznali obtížnost těch dvou smýšlení, vyhovovali raději vojákům a málo
dbali toho, že hrubě ubližují lidu. Nezbývalo jim nic jiného než takové
rozhodnutí, neboť nemohou-li se panovníci vyhnouti tomu, aby nebyli někým nenáviděni,
musejí především usilovati, aby nebyli nenáviděni většinou, a když toho nemohou
dosáhnouti, musejí se ze všech sil snažiti, aby se vyhnuli nenávisti nejsilnější
strany. Proto tedy oni imperátoři, kteří pro svou novost potřebovali mimořádné
podpory, přidržovali se raději vojska než lidu. A i to jim pak prospělo nebo
neprospělo teprve podle toho, jak si který panovník dovedl udržeti úctu vojáků.</p>

<p class="mlptext">To všechno, co bylo svrchu řečeno, způsobilo, že Marcus,
Pertinax a Alexander právě proto, že všichni žili pokojně, milovali
spravedlnost, nenáviděli krutost a byli lidští a dobrotiví, všichni, vyjma
Marca, skončili špatně. Jediný Marcus žil a umřel ve všeobecné úctě, protože nastoupil
vládu z titulu dědičnosti a nepotřeboval k tomu uznání ani vojáků, ani národů.
Kromě toho měl mnohé ctnosti, které ho činily hodným úcty, a vždycky pečoval,
aby jak jedna, tak druhá strana žila ve svých mezích, a nebyl proto nikdy
nenáviděn ani v opovržení. Pertinax však se stal imperátorem proti vůli vojáků.
A vojáci, přivyklí žíti za Commoda nevázaně, nemohli snésti ten počestný život,
k němuž je chtěl donutiti Pertinax. Tím se stal nenáviděným, a když se k této
nenávisti připojilo, protože byl stár, pohrdání k němu, padl hned v samém
začátku své vlády. Z toho je třeba zapamatovati si, že nenávist vzniká právě
tak ze skutků dobrých jako ze špatných. A proto tedy, jak jsem řekl nahoře,
panovník, který si chce udržeti vládu, bývá často nucen nebýti dobrý; neboť,
když je strana – lid, vojsko nebo šlechta –, které podle svého přesvědčení
potřebuješ, máš-li se udržeti ve vládě, zkažena, musíš se říditi jejími
choutkami a vyhovovati jim; a to potom jsou ti dobré skutky nepřáteli.</p>

<p class="mlptext">Ale přistupme k Alexandrovi: byl tak dobrý, že mezi jinými
chválami, kterými je zahrnován, je také to, že za čtrnáct let jeho vlády nikdo
neztratil život bez řádného soudního rozsudku. Přece však, protože byl
považován za rozcitlivělého a za člověka, který se dává ovládati matkou, a protože
tím na sebe uvrhl pohrdání, vojsko se proti němu spiklo a zabilo ho.</p>

<p class="mlptext">Když si teď proti tomu promluvíme o vlastnostech Commodových,
Severových, Antoninových, Caracallových a Maximinových, řeknete si o nich, že
byli hrozně nelítostní a hrabiví. Aby totiž vyhověli vojákům, neodpustili si
žádnou křivdu, kterou je na lidu možné spáchati. A všichni, vyjma Severa,
skončili špatně. Neboť v Severovi byla taková schopnost, že si udržel
náklonnost vojáků, a že i když utlačoval lid, mohl stále vládnouti šťastně.
Jeho schopnosti totiž způsobovaly, že vojáci si ho vážili a lidu se zdál tak
hodným obdivu, že národ byl jakoby omráčen a úžasem otupen a vojáci uctiví a spokojení.
A protože jeho skutky byly na nového vladaře veliké, chci zde krátce ukázati,
jak si dovedl správně počínati jako liška i jako lev; o kterýchžto vlastnostech
jsem již řekl, že je vladař musí napodobovati.</p>

<p class="mlptext">Když Severus poznal neschopnost císaře Juliána, přemluvil
vojsko, jemuž v Slavonii velel, že bude dobře táhnouti do Říma a pomstíti smrt
císaře Pertinaxe, zavražděného císařskou gardou. A pod touto záminkou, nedav
najevo, že touží po vládě, hnul se s vojskem proti Římu tak rychle, že byl již
v Itálii, když se tam dověděli o jeho odchodu. Když přitáhl do Říma, senát ho
ze strachu zvolil imperátorem a Julián byl zabit. Po tomto začátku zbývaly
Severovi dvě těžkosti, chtěl-li se státi pánem celého státu: jedna v Asii, kde
se Niger, velitel asijských vojsk, dal prohlásiti za císaře; a druhá na západě,
kde Albinus také toužil po vládě. Protože usoudil, že by bylo nebezpečné
ukázati se jako nepřítel obou, rozhodl se, že Nigra napadne a Albina podvede.
Napsal Albinovi, že byl senátem zvolen za císaře, že však se o tu hodnost chce
děliti s ním; a poslal mu titul caesara a se souhlasem senátu si ho přibral za
kolegu ve vládě. Albinus tomu všemu věřil. Když však potom Severus přemohl a zabil
Nigra a uklidnil východní záležitosti, stěžoval si po návratu do Říma v senátě
na Albina, že prý je málo vděčný za všechno to dobré, co pro něho učinil:
snažil prý se ho zrádně usmrtiti, a proto že je nutné jíti a potrestati jeho
nevděk. A táhl pak za ním do Francie a vzal mu vládu i život. Kdo tedy podrobně
zkoumá skutky tohoto císaře, shledá, že to byl nejdravější lev a nejúskočnější
lišák. A uvidí, že byl obáván a ctěn každým, a vojskem nikoli nenáviděn; a nebude
se diviti, že mohl, ačkoli byl nováček, držeti takovou říši, neboť jeho
nesmírná autorita ho vždycky chránila před nenávistí, kterou v národu mohly
probouzeti jeho loupeže.</p>

<p class="mlptext">Ale také Antoninus, jeho syn, byl velmi znamenitý a měl v sobě
povahové stránky, pro něž se mu lid podivoval a pro něž byl oblíben u vojáků:
neboť byl to člověk vojácký, znamenitě snášející každou únavu a pohrdající
jemnými pokrmy a každou jinou změkčilostí. Právě proto ho všechna vojska měla
ráda. Ale jeho dravost a ukrutnost byly tak veliké a neslýchané, protože po
mnohých jednotlivých vraždách dal pobíti velikou část obyvatelstva římského a všechno
obyvatelstvo alexandrijské, že byl hluboce nenáviděn všemi a že se ho začali
báti i ti, jež měl kolem sebe. Byl proto zabit jedním centurionem uprostřed
vlastního vojska. Z toho je třeba si zapamatovati, že vladař se takových smrtí,
vyplynuvších z rozhodnutí odvážného a houževnatého ducha, nemůže uchrániti,
protože takovou vraždu může na vladaři spáchati každý, komu nezáleží na
vlastním životě. Ale obávati se jich vladař nemusí tak mnoho, protože se
vyskytují velmi zřídka. Jenom toho se musí střežiti, aby se nedopouštěl vážných
křivd na nikom z lidí, jejichž služeb používá a jež má kolem sebe ve vládních
službách, jak to udělal Antoninus, když potupně zabil bratra onoho centuriona a
ještě mu denně vyhrožoval, přece však ho stále držel ve své tělesné stráži. To
byl skutek opovážlivý a zhoubný, jak se potom ukázalo.</p>

<p class="mlptext">Ale přistupme ke Commodovi, jemuž bylo velmi snadné držeti vládu,
protože ji jakožto Marcův syn zdědil a stačilo mu kráčeti v otcových stopách,
aby uspokojil lid i vojáky. Protože však měl povahu krutou a bestiální, hleděl
si, aby mohl svou loupeživost ukájeti na národě, vojska a popustil mu uzdu.
Přitom však nedbal své důstojnosti, sestupoval často do arény, zápasil tam s gladiátory
a dělal mnohé jiné potupné věci, nedůstojné císařského majestátu, takže vojsko
jím pohrdalo. A když tak byl v nenávisti u jedněch a v opovržení u druhých, vzniklo
proti němu spiknutí a byl zabit.</p>

<p class="mlptext">Zbývá nám vyprávěti o vlastnostech Maximinových. Byl to člověk
náramně bojovný. A když vojsko zabilo Alexandra, o němž byla svrchu řeč,
protože se mu omrzela jeho změkčilost, zvolilo si za císaře Maximina. Neudržel
si vládu dlouho, protože byl v nenávisti a v opovržení pro dvě věci: jednak
proto, že pocházel z nejnižšího rodu, protože pásával v Thrákii ovce (všichni
to dobře věděli a každý jím proto opovrhoval), jednak proto, že na začátku své
vlády odkládal svůj příchod do Říma a nástup na císařský trůn a nechal své
prefekty v Římě i jinde v říši páchati mnohé krutosti, takže měl pověst
člověka nesmírně ukrutného. Tak se stalo, že všichni byli pobouřeni opovržením
k jeho nízkému původu a nenávistným strachem z jeho krutosti, takže napřed
Afrika a potom také senát s celým římským obyvatelstvem a s celou Itálií se
spikli proti němu; k nim se pak připojilo jeho vlastní vojsko: když obléhalo
Aquileiu a naráželo při tom na potíže, znechuceno jsouc jeho krutostí a obávajíc
se ho méně, protože vidělo, jak mnozí jsou mu nepřátelští, zabilo ho.</p>

<p class="mlptext">Nebudu mluviti ani o Heliogabalovi, ani o Macrinovi, ani o Juliánovi,
neboť byli v takovém opovržení, že zahynuli velmi rychle. Přistoupím však k závěru
této úvahy a pravím, že dnešní panovníci nepotřebují s takovými obtížemi ukájeti
zvláštní požadavky svých vojáků, protože i když je nutné bráti na ně jistý
ohled, snadno se tato otázka řeší, protože žádný z dnešních vladařů nemá vojsko
tak pevně spjaté s vládou a se správou jednotlivých krajů, jako bývalo vojsko
říše římské: vyhovovati vojákům více než národu bývalo tenkrát třeba proto, že
vojáci bývali mocnější než lid; dnes však musí každý vladař, vyjma Turka a egyptského
sultána, hleděti si více národa než vojska, protože národ může více než vojáci.
Vyjímám z toho Turka, protože má vždycky kolem sebe dvanáct tisíc pěšáků a patnáct
tisíc jezdců, na nichž závisí bezpečnost a síla jeho vlády, takže je nezbytné,
aby si nedbaje, co tomu říká národ, udržel jejich přátelství. Podobná je vláda
egyptského sultána, neboť je úplně v rukou vojáků, takže je nucen, nedbaje
národa, uchovávati si jejich přátelství.</p>

<p class="mlptext">A musíte si uvědomiti, že tato sultánova říše se liší ode
všech jiných vladařství, protože se podobá křesťanskému pontifikátu a ten nelze
nazývati vladařstvím ani dědičným, ani novým. Neboť nestávají se dědici a panovníky
synové zemřelého vladaře, nýbrž ten, koho zvolí lidé, mající to právo. A protože
je to řád starý, nemůže býti nazýván vládou novou, protože při ní nejsou žádné
z těch těžkostí, které bývají ve vladařství novém. Neboť třebaže vladař je
nový, zřízení státu je staré a upraveno tak, že nastupuje na trůn jako vladař dědičný.</p>

<p class="mlptext">Ale vracím se k našemu námětu a pravím, že každý, kdo si
rozváží svrchu psanou úvahu, uvidí, že buď nenávist, nebo opovržení byly příčinou
záhuby jmenovaných imperátorů; a uvědomí si také, jak to, že ačkoli část jich
si počínala jedním způsobem a část způsobem opačným, jeden z nich měl konec
šťastný a jiní nešťastný: to proto, že Pertinaxovi a Alexandrovi, protože to
byli vladaři noví, bylo škodlivé a marné napodobovati Marca, panovníka
dědičného; a podobně Caracallovi, Commodovi a Maximinovi bylo záhubné, že napodobovali
Severa, protože nebyli tak dokonalí, aby mohli kráčeti v jeho stopách.
Panovník, který je ve vládě nováček, nemůže tedy napodobovati činy Marcovy, ani
není nutné, aby napodoboval Severa, nýbrž musí si ze Severa bráti příklad v těch
věcech, které jsou nezbytné pro založení jeho státu, a z Marka v tom, co je
vhodné a slavné pro uchování státu již pevného a vyrovnaného.</p>

</div>
</body>
</html>