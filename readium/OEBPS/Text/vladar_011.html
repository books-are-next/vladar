<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Vladař</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="mlpuroven1zvlastnipripady">TŘETÍ
KAPITOLA<br class="calibre19"/>
O vladařstvích smíšených</h2>

<p class="mlptextbez1radku">Zato však v monarchických státech nových jsou
těžkosti. Především, nejde-li o stát úplně nový, nýbrž toliko o připojenou
část, takže celek lze pak nazvati státem smíšeným, všelijaké obměny vznikají z
té přirozené nesnáze, která se vyskytuje ve všech nových státech a záleží v tom,
že lidé rádi mění pána, neboť doufají, že si polepší; v této své naději se
chápou zbraní proti svému vladaři, ale mýlí se, neboť zkušenost je pak poučí,
že si pohoršili. Toto pohoršení vyplývá z jiné přirozené a samozřejmé
nezbytnosti: vladař totiž je nucen své nové poddané utiskovati jak vojenskými
posádkami, tak nesčetnými jinými příkořími, jež s sebou přináší nový výboj.
Jsou tedy tvými nepřáteli všichni ti, jimž jsi nějak ublížil při obsazování té
nové země; a nemůžeš si uchovati ani přátelství lidí, kteří ti k tomu výboji
pomohli, protože jim nemůžeš dáti to, co očekávali, a protože nemůžeš proti nim
použíti násilí, neboť jsi jim zavázán. Člověk totiž vždycky, i když má velmi
silné vojsko, potřebuje, chce-li vniknouti do nějaké země, přízně domácích
lidí. Právě proto Ludvík XII., král francouzský, dobyl rychle Milána a stejně
rychle ho pozbyl; a na to, aby mu Milán byl po prvé vzat, stačily vlastní síly
Lodovica Sforzy, neboť obyvatelé, kteří Francouzům otevřeli brány, nemohli,
když byli zklamáni ve svém mínění a očekávání budoucího dobra, snášeti tlak
nového vladaře. Je ovšem pravda, že dobude-li někdo vzbouřivších se zemí po
druhé, ztrácí je pak méně snadno; neboť vladař se pak pod záminkou vzpoury
bezohledněji zabezpečuje tím, že trestá provinilce, zajišťuje si lidi podezřelé
a činí opatření tam, kde cítí slabiny. Tak se stalo, že na to, aby Francie
ztratila Milán, stačilo po prvé, aby jediný vévoda Lodovico zabřinkal zbraněmi
na milánských hranicích, ale na to, aby ztratila Milán po druhé, bylo již třeba,
aby se proti ní postavil celý svět a aby francouzské vojsko bylo na hlavu
poraženo a vyhnáno z Itálie: a to se stalo z příčin zmíněných nahoře. Přece
však ztratila Francie Milán jak po prvé, tak po druhé.</p>

<p class="mlptext">O všeobecných příčinách první ztráty jsme již mluvili. Zbývá
nám teď podívati se na příčiny ztráty druhé a říci, jaké možnosti zde byly a jak
se někdo, kdo by byl býval na místě francouzského krále, mohl v dobytém území
udržeti lépe, než to učinil Ludvík XII. Při tom je třeba rozlišovati, zdali
dobyté státy, připojené k původnímu dobyvatelovu státu, leží v témž kraji a mluví
stejnou řečí, nebo naopak. Pakliže je tomu tak, je velmi snadné udržeti si je,
zvláště když nejsou zvyklé žíti svobodně. Aby si je člověk bezpečně udržel v moci,
stačí vyhubiti rod vladaře, který tam panoval; neboť uchovají-li se obyvatelům
té země v ostatních věcech staré poměry, a protože není různosti místních obyčejů,
lidé budou žíti pokojně. Tak jsme to viděli v Burgundsku, v Bretani, v Gaskoňsku
a v Normandii, kteréžto země tak dlouho žily v jednom státním svazku s Francií;
třebaže jistá rozdílnost jazyková zde je, místní mravy a obyčeje jsou si
podobné a snadno se snášejí. Člověk, který získá takové země, musí, chce-li si
je udržeti, dbáti dvou věcí: především toho, aby byl vyhuben rod jejich
dosavadního vladaře, a za druhé toho, aby neměnil ani jejich zákony, ani jejich
daně. To se potom v nejkratším čase stane z dobytých území a z jeho starého
státu jediný celek. Když však někdo získá území v kraji odlišném jazykově,
zvykově a obyčejově, vznikají potíže a je třeba velikého štěstí a velikého
úsilí, má-li si je udržeti. Nejlepší a nejúčinnější cestou k tomu by bylo,
kdyby se tam člověk, který jich nabyl, odstěhoval a bydlil tam. To by učinilo
výboj bezpečnějším a trvanlivějším. Tak to udělal Turek v Řecku: přese všechna
opatření, jež učinil, aby si udržel tuto zemi, nebyl by si ji mohl zachovati,
kdyby se tam nebyl odstěhoval. Neboť vladař, který žije v zemi, vidí všechny nepořádky
hned v zárodku a může proti nim ihned zakročiti; když tam nežije, dovídá se o nich
teprve tenkrát, když jsou již veliké a když je již nelze napraviti. Kromě toho
není země olupována tvými úředníky a poddaní jsou spokojeni, že nemají se svými
stížnostmi k vladaři daleko; ti, kteří chtějí býti dobří, mají o důvod více
milovati ho, a ti, kteří chtějí býti špatní, mají o důvod více báti se ho.
Kdyby pak chtěl někdo zvenčí napadnouti takový stát, bude se toho více střežiti.
Proto tedy, přebývá-li vladař v nově získané zemi, může ji ztratiti jenom
nesmírně nesnadno.</p>

<p class="mlptext">Druhým, ještě lepším prostředkem je poslati na několik míst
kolonie, které by byly jakoby klíči té země. Neboť je nezbytné buď toto, nebo
vydržovati tam dostatek jízdného a pěšího lidu. Na kolonie neplatí vladař mnoho
a posílá je tam a udržuje bez vlastního vydání nebo s vydáním malým. Ubližuje
při tom jenom těm, jimž bere pole a pozemky pro nové obyvatele a jichž je
nepatrná část obyvatel té země. A protože ti, jimž ubližuje, jsou rozptýleni a
zchudlí, nemohou mu nijak škoditi. Všichni ostatní jednak neutrpěli škody, a proto
se snadno upokojili, jednak se bojí, aby se něčeho nedopustili a aby se jim za
to nestalo stejně jako těm, kteří byli obráni o svůj majetek. Dospívám tedy k závěru,
že takové kolonie nic nestojí, jsou věrnější a ubližují méně. Ti pak, kterým
bylo ublíženo, nemohou, jak jsem již řekl, škoditi, protože jsou zchudlí a rozptýleni.
Jest totiž třeba pamatovati si, že vladař musí poddané buď získati laskavostí,
nebo úplně zničiti, a že lidé se za drobná příkoří mstí, ale za těžká nemohou.
Musí tedy příkoří učiněné člověku býti tak veliké, aby nebylo třeba obávati se
pomsty.</p>

<p class="mlptext">Když však vladař místo kolonií drží v dobyté zemi vojsko,
stojí to mnohem více, neboť posádky pohltí všechen příjem z té země, takže
výboj se obrací ve ztrátu a vladař ubližuje mnohem více, neboť škodí celé zemi,
protože jeho vojsko musí občas měniti posádky: tíživost posádek cítí každý
obyvatel, a každý se proto stává dobyvatelovým nepřítelem; a jsou to nepřátelé,
kteří mohou škoditi, protože jsou sice poraženi, ale ještě stále na svých
statcích. Je tedy vojenská posádka v každém ohledu stejně nevýhodná, jak
výhodná je kolonizace.</p>

<p class="mlptext">Ten, kdo získal zemi, jak jsme již řekli, odlišnou svými mravy
od jeho vlastní země, musí se dále státi hlavou a ochráncem méně mocných
sousedů, musí se snažiti, aby oslabil nejvlivnější z nich, a musí dbáti, aby
tam náhodou nepřišel nějaký cizinec stejně mocný jako on. Neboť vždycky je
možné, že ho tam místní nespokojenci povolají buď z přílišné ctižádosti, nebo
ze strachu. Aitolové si tak do Řecka povolali Římany. A také do každé jiné
země, kam cizinci přišli, byli povoláni domácím obyvatelstvem. A vždycky je
postup ten, že ihned, jakmile do země vnikne mocný cizinec, všichni méně mocní
domácí obyvatelé se k němu připojí z nenávisti k tomu, kdo je ovládl. Co se
týká těch méně mocných, o nichž jsme svrchu mluvili, snadno je získá na svou
stranu, protože se všichni ochotně spojí se státem, jehož dobyl. Jenom toho má
dbáti, aby nenabyli příliš mnoho moci a příliš velikého vlivu. A to potom může
svými vojenskými silami a za jejich pomoci snadno oslabiti mocné, aby jediným
pánem v zemi zůstával on. A kdo si nezařídí dobře tuto věc, brzy ztratí
všechno, čeho nabyl, a dokud to bude míti v moci, bude míti nekonečné těžkosti
a nesnáze.</p>

<p class="mlptext">Římané v provinciích, kterých nabyli, pilně zachovávali tyto
zásady a zakládali kolonie, podporovali méně mocné, ale jenom tak, aby jejich
moc nevzrůstala, potlačovali mocné a nedovolovali, aby v zemi nabývali vlivu
mocní cizinci. Jako příklad mi postačí Řecko z časů, kdy bývalo římskou
kolonií. Římané tam podporovali Achajce a Aitoly, oslabili vliv Makedonců a vyhnali
z Řecka Antiocha; ani zásluhy Achajců a Aitolů je nepřiměly, aby jim dovolili
zvětšiti svou moc, ani Filipovo přemlouvání je nikdy nepřivedlo k tomu, aby
byli jeho přáteli, dokud ho neoslabili, ani Antiochova moc je nemohla přinutit,
aby mu dovolili zakotviti v té zemi. Neboť Římané si v těchto věcech počínali
tak, jak by si měli počínati všichni moudří panovníci. Moudrý vladař si musí
všímati nejen nepořádků přítomných, nýbrž také budoucích, a musí těmto budoucím
s veškerou pilností předcházeti. Neboť všemu, co člověk předvídá zdaleka, lze
snadno předejíti, ale čeká-li, až se to k němu přiblíží, lék přijde pozdě,
protože chorobu nelze již vyléčiti. Je tomu v těchto věcech stejně, jak lékaři
říkají o souchotinách: v zárodku se dají snadno léčiti a nesnadno poznati,
časem však, když nebyly poznány a léčeny hned v zárodku, snadné jest poznati
je, ale nesnadné léčiti. Stejně je tomu v záležitostech státních: poznává-li
vladař již předem (což je dáno jenom člověku prozíravému) zla, která ve státě
vznikají, může je vyléčiti rychle; když však, nepoznav je, nechá je vzrůsti
tak, že je pak poznává kdekdo, to potom na ně již nemá léku. Proto Římané,
protože všechny těžkosti předvídali, vždycky je předešli a nikdy je nenechali
rozrůsti se, ani když je to nutilo nevyhýbati se válce. Věděli totiž, že válce
se vyhnouti nelze a že odklad je jenom výhodou pro nepřítele. Proto chtěli
válčiti s Filipem a s Antiochem raději hned v Řecku, aby pak nebyli nuceni
válčiti s nimi v Itálii; a ačkoli se tenkrát mohli vyhnouti válce jak s Filipem,
tak s Antiochem, nechtěli to; nikdy nesouhlasili s tím, co denně slýcháváme z
úst dnešních mudrců, že totiž čas přináší dobrou radu, nýbrž měli důvěru ve
vlastní zdatnost a moudrost: čas totiž žene před sebou všechno, takže nám může
přinésti dobro právě tak jako zlo a naopak.</p>

<p class="mlptext">Ale vraťme se k Francii a zjistěme si, zdali učinila něco z
toho, o čem jsme teď mluvili. A nebudu mluvit o Karlovi VIII., nýbrž o Ludvíkovi
XII., protože měl kus Itálie v moci déle, takže bylo možné lépe pozorovati, jak
si počíná. A tu uvidíte, že dělal pravý opak toho, co je třeba dělati, má-li si
vladař udržeti zemi s odlišnými obyčeji a s jiným jazykem. Krále Ludvíka
přivolala do Itálie ctižádostivost Benátčanů, kteří tím chtěli získati polovinu
Lombardie. Nechci kárati krále pro tento příchod do Itálie nebo pro jeho
rozhodnutí, neboť chtěl-li vůbec zakotviti v Itálii, musil, protože tam neměl
přátel a protože mu pro Karlovo chování byly zavřeny brány, svá přátelství
bráti tam, kde se dalo. A jeho záměr by se mu byl velmi brzy zdařil, kdyby se
nebyl dopustil žádné chyby v jiných věcech. Když tedy dobyl Lombardie, brzy
nabyl zase oné slávy, kterou tam Karel ztratil. Janov se podrobil. Florenťané
se stali jeho přáteli. Markýz mantovský, vévoda ferrarský, Bentivogliové, hraběnka
z Forli, pánové faenzský, pesarský, riminský, camerinský a piom<span class="calibre18"></span>binský, obyvatelé Luccy, Pisy a Sieny, a také
všichni ostatní si ho předcházeli, aby se stali jeho přáteli. A právě tenkrát
mohli Benátčané vidět pošetilost toho svého rozhodnutí, neboť jenom proto, aby
dostali dva lombardské kraje, učinili krále pánem nad dvěma třetinami Itálie. A
teď uvažte, jak snadno si král mohl v Itálii udržeti svou moc, kdyby se byl
řídil svrchu psanými pravidly a kdyby byl poskytl bezpečnost a ochranu všem
svým četným italským přátelům; byli slabí a báli se buď papeže, nebo Benátčanů,
takže byli nuceni státi na králově straně. Mohl se tedy s jejich pomocí snadno
zabezpečiti proti těm, kteří tam ještě měli moc. Ale Ludvík, sotvaže se dostal
do Milána, udělal pravý opak: pomohl papeži Alexandrovi obsadit Romagnu. Neuvědomil
si, že tímto rozhodnutím oslabil sám sebe, protože se připravil o spojence a o ty,
kteří mu sami padli do náručí, a církev že posílil, protože k její veliké moci
duchovní připojil tak velikou moc světskou. A jakmile učinil tuto první chybu,
nezbývalo mu nic jiného než pokračovati v tom, takže mu nakonec, aby zarazil
Alexandrovu ctižádostivost a aby se papež nezmocnil také Toskány, nezbylo nic
jiného, než aby on sám přišel do Itálie. A ani to mu nestačilo, že papeži
pomohl k velikosti a že se připravil o spojence: z touhy po Neapolském království
se o ně rozdělil s králem španělským, a tak tam, kde byl dosud jediným pánem v Itálii,
přivedl teď společníka, aby ctižádostivci a lidé, kteří s ním nebyli spokojeni,
se měli ke komu uchýliti o pomoc; a ačkoli mohl v tom království ponechati
krále sobě poplatného, vyhnal ho a uvedl tam člověka, který mohl vypuditi jeho
samého. Touha po výbojích je věc docela přirozená a běžná; a vždycky, když lidé
o výboje usilovati mohou, bývají za to chváleni, nikoli haněni; ale když nemohou
a chtějí nabývati nových úspěchů stůj co stůj, dopouštějí se chyby a jsou hodni
hany. Jestliže tedy Francie mohla Neapol napadnouti vlastními silami, měla to
udělat, nemohla-li, neměla Neapolské království dělit. A je-li rozdělení Lombardie,
na němž se dohodla s Benátčany, hodno omluvy, protože jenom tak mohla Francie
zakotviti v Itálii, rozdělení Neapole je dlužno pokárati, protože je nelze
omluviti žádnou nezbytností. Dopustil se tedy Ludvík XII. těchto pěti chyb:
zničil drobné panovníky; zvýšil v Itálii moc vladaře silného; uvedl do Itálie
velmi mocného cizince; neusídlil se tam; neposlal tam kolonisty. Avšak i tyto
chyby mohly ještě neuškoditi mu, dokud byl živ, kdyby se nebyl dopustil chyby
šesté: že totiž sebral Benátčanům jejich stát. Neboť kdyby nebyl posílil církev
a kdyby nebyl do Itálie přivedl Španělsko, bylo by bývalo rozumné a nutné
oslabiti Benátčany; když však učinil ty dvě věci, nikdy neměl přivoliti k jejich
úplné zkáze, protože silní Benátčané by vždycky byli každého zdržovali od vpádu
do Lombardie; a to jednak proto, že Benátčané by k tomu nikdy nebyli přivolili,
protože pány v Lombardii chtěli býti oni sami, jednak proto, že ti druzí by
nikdy nebyli chtěli sebrati ji Francii a dáti ji jim. A napadnouti Benátčany i Francouze
zároveň by se nebyli odvážili.</p>

<p class="mlptext">A řekne-li někdo, že král Ludvík postoupil Romagnu Alexandrovi
a Neapolské království Španělsku proto, aby se vyhnul válce, odpovím na to
důvody, o nichž jsem již mluvil, že totiž nikdy nesmíš trpěti žádný nepořádek
jenom proto, aby ses vyhnul válce, protože válce se nikdy nevyhneš, jenom ji
odsuneš ve svůj neprospěch. A kdyby někdo namítl, že král slíbil papeži, že pro
něho ten výboj podnikne za rozloučení svého manželství a za kardinálský klobouk
pro arcibiskupa rouenského, odpovím na to tím, co bude dále řečeno o slibech
vladařů, a jak mají býti plněny. Král Ludvík ztratil tedy Lombardii proto, že
nezachoval ani jedno z pravidel, jichž dbali jiní, kteří se zmocnili cizích
zemí a chtěli si je uchovati. A není to tedy nic divného, nýbrž věc obyčejná a přirozená.
Mluvil jsem o tom v Nantes s rouenským arcibiskupem, když Valentino, jak se
všeobecně říkalo Cesarovi Borgiovi, synovi papeže Alexandra, obsadil Romagnu.
Neboť když mi rouenský kardinál řekl, že Italové nerozumějí válce, odpověděl
jsem mu, že Francouzi nerozumějí státnickému umění, protože, kdyby mu rozuměli,
nebyli by dovolili, aby církev dosáhla takové moci. A zkušenost ukázala, že k velikosti
dopomohla v Itálii církvi i Španělsku Francie a že příčinou jejího pádu byli
oni. Z toho pak vyplývá základní pravidlo, které někdy nebo jenom zřídka klame:
že totiž ten, kdo jinému pomáhá k moci, sám sobě kopá hrob; neboť pomáhá mu k moci
buď důmyslem, nebo vojenskou silou, a to obé je podezřelé tomu, komu bylo
pomoženo k moci.</p>

</div>
</body>
</html>