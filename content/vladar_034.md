---
title: >-
  ŠESTADVACÁTÁ KAPITOLA Výzva, aby Itálie byla vyrvána a vysvobozena z rukou
  barbarů
contentType: prose
---

<section>

Když tedy uvažuji o všech těch věcech, o nichž jsme nahoře mluvili, a když tak sám v sobě přemýšlím, zdali jsou dnes v Itálii časy schopné proslaviti nějakého nového vladaře a zdali jsou takové poměry, které by moudrému a statečnému panovníkovi poskytovaly příležitost zavésti v Itálii takovou vládní formu, aby byla jemu ke cti a všem lidem ku prospěchu, zdá se mi, že okolnosti jsou novému vladaři tak příznivé, že nevím, byl-li kdy příhodnější čas než tento. A bylo-li, jak jsem již řekl, nutné – jestliže se měla projeviti Mojžíšova zdatnost –, aby národ izraelský byl poroben v Egyptě, a bylo-li pro poznání Kyrova velikého ducha třeba, aby Peršané byli utiskováni Médy, a pro poznání Theseovy znamenitosti, aby Athéňané byli rozprášeni, stejně dnes bylo k tomu, aby byla poznána znamenitost a zdatnost italského ducha, nutné, aby se Itálie octla v těch koncích, v nichž je teď, a aby byla ještě porobenější než Hebreové, ještě zotročenější než Peršané, ještě roztříštěnější než Athéňané, bez vůdce, bez pořádku, bita, oloupena, rozervána, nepřátelskými nájezdy zaplavována a aby vytrpěla všechny možné hrůzy. A třebaže se do těchto dnů v nejednom muži ukázal zásvit naděje, takže bylo možné domnívati se, že byl poslán od boha ke spáse Itálie, přece ho později, když byl v nejúsilnější práci, štěstí opustilo.

Leží tedy Itálie dále v mdlobách a čeká, kdo asi ji vyléčí z jejích bolestí, skončí plenění Lombardie a drancování Neapolského království a Toskány a vyhojí její rány, proměněné dlouhým časem v hluboké hnisavé boláky. Vzývá boha, aby jí poslal někoho, kdo by ji vysvobodil z této krutosti a z cizáckých zpupností. Je úplně připravena a ochotna kráčeti za praporem, jen kdyby zde byl někdo, kdo by se ho chopil. Ale není zde dnes nikdo, v koho by mohla doufati více než ve váš slavný rod, který by se se svým štěstím a se svou dokonalostí, podporovanou bohem a církví, jíž stojí teď v čele, mohl učiniti hlavou toho vykoupení. A to nebude příliš těžké, budete-li míti na paměti skutky a život vzorů svrchu uvedených. A třebaže takových lidí je velmi málo a jsou hodni obdivu, přece jenom to byli lidé a žádný z nich neměl tak krásnou příležitost, jako je tato: neboť jejich dílo nebylo spravedlivější než toto, ani snadnější; a ani bůh jim nebyl více přízniv než vám. Neboť zde je spravedlnost veliká: _„iustum enim est bellům quibus necessarium, et pia arma ubi nulla nisi in armis spes est“_ (spravedlivý jest totiž boj tam, kde jest nutný, a posvěcená zbraň tam, kde není naděje než ve zbraních). Ochota k boji je zde veliká; a tam, kde je veliká ochota, nemůže býti veliké těžkosti, bude-li postupováno podle příkladu těch, jež jsem postavil za vzor. Kromě toho zde byly viděny nevídané věci způsobené bohem[^17]: moře se otevřelo; oblak vám ukázal cestu; z balvanu vytryskla voda; pršela mana; všechno přispívalo k vaší velikosti. Ostatní musíte učiniti vy. Bůh nechce učiniti všechno, aby nám neodňal svobodnou vůli a náš díl slávy.

A není divu, že žádný ze jmenovaných Italů nemohl vykonati to, več lze doufati od vašeho slavného rodu, a že se ve všech těch italských převratech a válkách vždycky zdá, že vojenská udatnost v Itálii vyhynula. To plyne z toho, že staré řády v Itálii nebyly dobré a nebyl zde nikdo, kdo by byl dovedl vytvořiti nové. A nic na světě není člověku, který dosáhne vlády, ke cti tak velice, jako když vytvoří nové zákony a nové řády. Jsou-li to zákony a řády s pevnými základy a mají-li v sobě velikost, přinášejí mu úctu a obdiv.

A v Itálii je dosti suroviny a lze jí dáti každý tvar. Je zde veliká zdatnost v údech, i když je jí nedostatek v hlavách. Podívejte se na souboje a na šarvátky malých oddílů, jak v nich Italové vynikají silou, obratností a důmyslem nad své soupeře. Jakmile však se podíváme na vojsko, nevidíme nic takového. A všechno to zaviňuje slabost vůdců. Neboť těch, kteří něco dovedou, nikdo neposlouchá a každému se zdá, že všemu rozumí, protože až dosud zde nebyl nikdo, kdo by byl dovedl vyšinouti se schopnostmi a štěstím tak vysoko, aby mu ostatní ustoupili. Právě to je příčinou, proč se vojsko, složené jenom z Italů, nikdy za tak dlouhý čas, v tolika bitvách, svedených v minulých dvaceti letech, neosvědčilo. Svědkem toho je Taro a potom Alessandria, Capua, Janov, Vailà, Bologna, Mestri.

Jestliže se tedy váš slavný rod chce říditi příkladem oněch znamenitých mužů, kteří vysvobodili své země, především je nezbytné opatřiti si jako správný podklad každého podniku vlastní vojska, neboť není možné míti vojáky věrnější, opravdovější a lepší. A třebaže každý z nich je dobrý, všichni dohromady se stanou lepšími, když budou viděti, že jim velí, má je v úctě a vydržuje si je jejich vlastní panovník. Je tedy nezbytné připraviti si takové vojsko, aby bylo možné ubrániti se s italskou udatností cizincům. A ačkoli švýcarská a španělská pěchota je považována za strašnou, přece mají obě své vady, pro něž by se jim někdo třetí mohl nejen postaviti na odpor, nýbrž také důvěřovati ve vítězství nad nimi. Španělové totiž nemohou odolati jízdě a Švýcaři se zřejmě bojí pěchoty, když ji vidí v boji stejně neústupnou, jako jsou oni sami. Zkušenost již ukázala a ještě ukáže, že Španělové nemohou odolati francouzské kavalerii a Švýcaři byli na hlavu poraženi pěchotou španělskou. A třebaže toto poslední nebylo dokázáno úplně, přece ukázku toho jsme měli v bitvě u Ravenny, kde se španělská pěchota utkala s německými oddíly, které užívají stejné taktiky jako vojska švýcarská: Španělové tenkrát se svou tělesnou hbitostí a za pomoci štítů pronikli pod jejich píky a mohli na ně bezpečně dorážeti, aniž tomu Němci mohli zabrániti; a kdyby na ně nebyla udeřila jízda, byli by je pobili všechny. Když tedy jsou známy vady obou těchto pěchot, je možné organizovati novou, takovou, aby odolávala jízdě a aby se nebála pěchoty: toho se nedosáhne jenom novými druhy zbraní, nýbrž hlavně změnou bojové taktiky. Právě takové věci, když je panovník nově zavede, zjednávají mu slávu a velikost.

Nesmí se tedy promeškati tato příležitost, aby Itálie po tak dlouhém čase konečně uviděla svého vykupitele. Ani říci nedovedu, s jakou láskou by byl přijat ve všech těch krajích, které trpěly cizími zátopami, s jakou žízní po odvetě, s jakou neúmornou věrností, s jakou úctou, s jakými slzami. Která brána by se před ním zavřela? Který lid by mu odepřel poslušnost? Čí závist by se mohla postaviti proti němu? Který Ital by mu odepřel úctu? Každému je již do duše protivná tato cizácká nadvláda.

Vezmi tedy Váš vznešený rod na sebe tento úkol s oním duchem a s onou nadějí, s nimiž jsou počínány věci spravedlivé, aby pod jeho korouhví byla povznesena tato vlast a aby se pod jeho patronancí naplnila Petrarcova slova:

Udatnost se proti vzteku  
chopí zbraně ke krátké jen řeži,  
neboť síla dávných reků  
dodnes v srdcích italských všech leží.

.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
