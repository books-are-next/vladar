---
title: |-
  PĚTADVACÁTÁ KAPITOLA
  Jaký vliv má na lidské věci osud
  a jak je možné vzepříti se mu
---

Není mi neznámo, že podle názoru mnohých lidí osud a bůh ovládají pozemské věci tak, že člověk je svou moudrostí nemůže upravovati, ba vůbec na ně nemá žádný vliv. Z toho by se pak mohlo usuzovati, že nemá smyslu lopotiti se a že nezbývá než nechati se ovládati osudem. Tento názor se za našich časů rozšířil, protože jsme viděli a dodnes vidíme takové změny, že to přesahuje lidský rozum. Když tak o tom někdy přemýšlím, přikláním se z části k tomuto názoru. Přece však, protože člověk má přece také svobodnou vůli, míním, že je možná pravda, že osud rozhoduje o polovině našich skutků, že však o druhé polovině nebo o části o něco málo menší dovoluje rozhodovati nám.

Přirovnávám to k dravé řece: když se rozzuří, zaplavuje roviny, poráží stromy a domy, odnáší hlínu z jednoho místa a ukládá ji na jiné. Každý před ní prchá, každý couvá před její zuřivostí a nemůže se jí vzepříti. A přece, třebaže je tomu tak, lidé mohou v čas klidu učiniti hrázemi a náspy taková opatření, aby řeka, když se potom rozvodní, tekla určeným směrem nebo aby její nápor nebyl tak svévolný a tak škodlivý. Podobně je tomu s osudem: projevuje svou moc tam, kde se mu na odpor nestaví žádná spořádaná síla, a obrací své útoky tam, kde jak ví, nebyly vybudovány žádné hráze a náspy, aby jej zadržely. A podíváte-li se na Itálii, která je hlavním jevištěm těch velikých změn a rozpoutala je, vidíte, že je to kraj bez hrází a bez ochranných náspů. A že kdyby byla ohrazena náležitou silou jako Německo, Španělsko a Francie, ta povodeň by nebyla natropila tolik převratů nebo by se tam vůbec nebyla dostala. A tím budiž řečeno dosti o tom, jak je možné vzepříti se osudu vůbec.

Ale co se týká podrobností, pravím, že mnohého panovníka vidíme dnes na vrcholu štěstí a zítra na dně neštěstí, ačkoli nevidíme, že by byl změnil svou povahu nebo nějakou svou vlastnost. To vzniká podle mého názoru především z příčin, o nichž bylo již dlouze uvažováno, že totiž panovník, který úplně spoléhá na šťastný osud, je ztracen, jakmile se osud změní. Myslím také, že šťasten je ten, jehož postup je v souhlasu s danými poměry, a podobně že nešťasten je ten, jehož postup není v souladu s danými poměry. Vidíme totiž, že lidé si ve věcech, které je přivádějí k cílům každého z nich, to jest ke slávě a k bohatství, počínají rozdílně: jeden obezřele, jiný prchlivě; jeden násilnicky, jiný obratně; jeden trpělivě, jiný právě naopak: a každý, třebaže jsou to způsoby rozmanité, může dosáhnouti cíle. A vidíme také, že ze dvou obezřelých jeden dosahuje cíle a jiný nikoli; a podobně mívají stejný úspěch dva, kteří si počínali rozdílně, protože jeden z nich byl obezřelý a druhý prudký. To nevyplývá z ničeho jiného než z daných okolností, totiž z toho, zdali jsou vhodné pro jejich postup, nebo nejsou. Tak je možné to, co jsem řekl, že totiž dva lidé, postupující rozdílně, dosahují stejného výsledku a že ze dvou, postupujících stejně, jeden dospívá svého cíle a druhý nic. Na témž závisí také rozdílnost úspěchu. Když totiž někdo si počíná obezřele a trpělivě a poměry i okolnosti jsou takové, že jeho počínání je v souladu s nimi, takový člověk bude míti úspěch; když však se poměry a okolnosti změní, dopadne špatně, protože nezměnil své počínání. A není na světě člověka tak moudrého, aby se dovedl vždycky přizpůsobovati, a to buď proto, že se nedovedeme odkloniti od toho, k čemu nás ponouká naše povaha, nebo zase proto, že člověk, který míval vždycky úspěch, když šel jistou cestou, nedá se přesvědčiti, že je pro něho dobré odchýliti se od ní. Proto tedy člověk obezřelý, když je čas, aby postupoval prudce, nedovede to, a proto se ztroskotá. Kdyby se tedy lidská povaha měnila stejně jako poměry a okolnosti, štěstí by se neměnilo.

Papež Julius II. postupoval při každém svém činu prudce a bezohledně a poměry a okolnosti byly náhodou tak příznivé tomuto jeho způsobu, že vždycky vyšel ze všeho s úspěchem. Podívejte se na jeho první výpravu proti Bologni, když ještě žil messer Giovanni Bentivogli. Benátčané s ní nebyli spokojeni a také španělský král vyjednával s Francií stran tohoto papežova podniku. Ale papež přesto se s tou svou prudkostí a bezohledností osobně vydal na tu výpravu; a právě ta prudkost způsobila, že Španělsko a Benátčané byli tak překvapeni, že nehnuli ani prstem: tito ze strachu a Španělsko z touhy dostati opět celé Neapolské království. Zároveň pak získal papež na svou stranu krále francouzského, protože tento král, když viděl, že papež vytáhl proti Bologni, usoudil – protože chtěl získati jeho přátelství, aby mohl pokořiti Benátčany –, že mu nemůže odepříti své vojsko, nechce-li ho veřejně uraziti. Provedl tedy Julius touto bezohlednou výpravou to, co by nikdy žádný papež nebyl dokázal s celou svou lidskou obezřelostí. Kdyby totiž byl s odchodem výpravy z Říma čekal – jak by to byl udělal každý jiný papež –, až bude míti o všem pevné smlouvy a všechno uspořádáno, nikdy by nebyl měl úspěch: francouzský král by si byl našel nesčetné výmluvy a ostatní by mu byli naháněli strach. Pomlčím o dalších jeho činech, vesměs podobných a úspěšných; a krátkost života mu umožnila nepocítiti nezdarů; neboť kdyby byly přišly časy, kdy by bylo třeba počínati si obezřele, byla by z toho vyplynula jeho záhuba, neboť nikdy by se nebyl odchýlil od toho, k čemu ho ponoukala vrozená povaha.

Z toho tedy závěr: protože osud se mění a lidé se houževnatě drží svých způsobů, člověk má štěstí jenom tak dlouho, dokud je jeho počínání v souladu s osudovými poměry, a jakmile není souladu, člověk je nešťasten. Já sám pak míním, že lepší je býti prudkým a bouřlivým než příliš obezřelým a opatrným, neboť štěstěna je žena, a kdo si ji chce udržeti v poddanství, musí ji bíti a držeti zkrátka; a je známo, že snadněji se dává ovládati lidmi prudkými než těmi, kteří si počínají vlažně. Právě proto má stejně jako žena ráda mladé lidi, protože mají méně ohledů, jsou divočejší a vládnou jí odvážněji.
