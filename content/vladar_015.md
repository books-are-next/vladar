---
title: SEDMÁ KAPITOLA O nových vladařstvích, nabytých cizí silou a štěstím
contentType: prose
---

<section>

Ti, kteří jenom za pomoci štěstí se stávají ze soukromníků vladaři, dosahují toho s malou námahou, ale u moci se udržují hodně nesnadně. Cestou se nesetkávají s žádnými nesnázemi, protože letí na křídlech štěstí, ale všechny možné těžkosti se vyrojí, jakmile jsou u cíle. Tak se děje těm, jimž se vlády dostalo buď za peníze, nebo přízní toho, kdo jim vládu dal, jak se to stalo mnohým v Řecku, v obcích iónských a hellespontských, kde je Darius ustanovil vladaři, aby ty kraje drželi pro jeho bezpečnost a slávu. Podobně se z občanského stavu skrze úplatnost vojska dostali k vládě římští imperátoři. Takoví panovníci jsou úplně závislí na vůli a na štěstí těch, kteří jim k vládě pomohli. Ale cizí vůle a štěstí jsou věci vrtkavé a nestálé. Takoví panovníci nedovedou a nemohou udržeti si moc. Nedovedou proto, že jenom člověk velmi důmyslný a zdatný dovede, když předtím žil vždycky jenom soukromě, najednou rozkazovat; a nemohou proto, že nemají oddaného a věrného vojska. Dále pak státy, vzniklé rychle, nemohou – stejně jako jiné věci v přírodě, které vznikají a rostou rychle – míti kořeny a kmeny tak silné, aby je nesmetla hned první bouře, pakliže ti, kteří se náhle stali vladaři, nejsou tak silní a zdatní, že dovedou ten dar, který jim štěstí vložilo do klína, ihned upevniti a ochrániti a základy, jež jiní položili dříve, než se stali vladaři, vybudovati dodatečně.

O těchto dvou způsobech, jimiž je možné státi se vladařem buď osobní zdatností, nebo štěstím, chci zde uvésti dva příklady z časů, které máme dosud v paměti, totiž Francesca Sforzu a Cesara Borgiu. Francesco se náležitou cestou a za pomoci veliké osobní zdatnosti stal ze soukromníka vévodou milánským. A to, čeho nabyl s nesčetnými těžkostmi, držel pak v moci s nepatrnou námahou.

Cesare Borgia, obecně zvaný vévodou Valentinským, nabyl vlády za pomoci štěstí svého otce a ztratil ji, jakmile ztratil štěstí jeho otec. A nezabránil tomu ani tím, že byl velmi snaživý a učinil všechno, co má dělati prozíravý a horlivý člověk, aby pevně zakotvil ve státě, kterého se mu dostalo za pomoci zbraní a štěstí někoho jiného. Neboť, jak bylo již řečeno, ten, kdo si nepostavil základy již předtím, musí je s velikou pílí vybudovati potom, i když s jistou nevýhodou pro stavitele a s nebezpečím pro budovu. Pozorujeme-li tedy, jak horlivě vévoda postupoval, vidíme, že položil již rozsáhlé základy pro svou budoucí moc. Nemyslím, že je zbytečné mluviti zde o nich podrobněji, protože opravdu nevím, jaký lepší vzor bych mohl dáti novému vladaři než příklad vévodovy činnosti: neboť nepřinesly-li mu jeho skutky úspěch, nebyla to jeho vina, nýbrž vina neobyčejné a nesmírné zloby osudu.

Cesarova otce, papeže Alexandra VI., stála jeho touha, aby svého synka – vévodu Valentinského – učinil velikým, mnoho nesnází přítomných i budoucích. Především: neviděl žádnou možnost, jak ho učiniti pánem nějakého státu, který by nebyl majetkem církve, a věděl, že vévoda milánský a Benátčané by mu nedovolili vzíti kus církevního státu: Faenza a Rimini byly totiž již pod ochranou Benátčanů. Kromě toho viděl, že italská vojska, zvláště ta, kterých by byl mohl použíti, jsou v rukou lidí, kteří se musili obávati papežovy velikosti, takže na ně nemohl spoléhati, neboť byla všechna v rukou Orsinů, Colonnů a jejich spojenců. Nezbývalo tedy nic jiného než porušiti tento stav a vnésti zmatek a nepořádek do jejich států, aby bylo možné bezpečně se zmocniti jejich části. To mu bylo snadné, protože našel některé Benátčany, kteří z všelijakých jiných důvodů chtěli do Itálie přivolati Francouze. Alexander VI. tomu nejen neodporoval, nýbrž to i usnadnil tím, že rozvázal minulý sňatek krále Ludvíka. Král tedy vtáhl do Itálie za pomoci Benátčanů a se souhlasem Alexandrovým. A sotvaže se dostal do Milána, již dal papeži vojsko na dobytí Romagne. Z obavy před králem se mu Romagna podvolila. Ale když teď vévoda Valentinský nabyl Romagne a Colonnové byli poraženi a když si chtěl Romagnu uchovati a postupovati dále, dvě věci mu v tom bránily: především jeho vojska, jež se mu nezdála věrná, a za druhé vůle Francie. Orsinovská vojska, jichž používal, ho snadno mohla nechati na holičkách a mohla mu nejen zabránit v dalších výbojích, nýbrž také vzíti mu, čeho již nabyl. A král mu mohl udělati totéž. U Orsinů si to uvědomil, když po dobytí Faenzy útočil na Bolognu a viděl je, jak chladně šli do útoku. A smýšlení královo poznal, když dobyl vévodství urbinského a napadl Toskánu: král ho totiž přiměl, aby této výpravy nechal. Tu se vévoda rozhodl, že nebude již závislý na zbraních a na štěstí jiných lidí. Především zeslabil orsinovskou a colonnovskou stranu v Římě, a to tím, že všechny jejich stoupence ze šlechtických kruhů získal na svou stranu, přijav je za veliké služné do svých služeb a poctiv je tím, že jim podle jejich schopností svěřil všelijaká velení a vlády. Tím dosáhl, že jejich stranická oddanost v několika málo měsících vyprchala z jejich duší a úplně se přiklonila k vévodovi. Když byl rozptýlil přivržence Colonnů, čekal, až mu vhodná příležitost umožní zničit Orsiny. Naskytla se mu výhodně a on jí využil co nejlépe. Orsini totiž, když si uvědomili – ale pozdě –, že vzrůst vévodovy a církevní moci znamená jejich zkázu, svolali sněm do perugijského Magionu. Tam se zrodila vzpoura Urbina, bouře v Romagni a nesčetná jiná nebezpečí pro vévodu, ale všechna je překonal za pomoci Francouzů. A když svou moc opět upevnil, uchýlil se k lstivým úskokům, protože nedůvěřoval ani Francii, ani jiným cizím silám, a nechtěl již, aby jeho osud závisel na nich. A dovedl své smýšlení utajovati tak obratně, že Orsini se s ním prostřednictvím signora Paula zase smířili. Vévoda, aby Paula upokojil, neopominul žádnou laskavost a daroval mu peníze, roucha i koně, až je jejich bláhovost přivedla do Sinigaglie do jeho rukou. Když tedy zničil tyto vůdce a udělal si z jejich stoupenců přátele, vévoda položil velmi dobré základy své moci, neboť měl celou Romagnu s vévodstvím urbinským a získal si náklonnost Romagne a všeho obyvatelstva, protože již začalo pociťovati blahobyt.

A protože také tato stránka vévodovy činnosti je hodna pozornosti a toho, aby ji jiní napodobili, nechci ji nechati bez povšimnutí. Když vévoda dobyl Romagne, zjistil, že ji ovládají neschopní pánové, kteří své poddané spíše sami olupovali, než aby je udržovali v bázni, a dávali jim příklad nikoli sjednocenosti, nýbrž nesvornosti, takže ta země byla plná krádeží, hádek a všech jiných zpupností.

Usoudil tedy, že je nezbytné dáti jí dobrou správu, má-li býti opět uklidněna a vychována k tomu, aby byla poslušná vládní moci. Postavil jí proto v čelo messera Remirra de Orco, muže nelítostného a rázného, a dal mu největší moc. Orco přivedl zemi v krátkém čase opět ke klidu a k sjednocenosti a velmi se tím proslavil. Potom však vévoda usoudil, že není třeba přísnosti tak veliké, protože se obával, že by mohla probouzeti nenávist. Zřídil proto v zemi civilní soud s vynikajícím předsedou a každé město tam mělo svého zástupce. A protože věděl, že Orcovy přísnosti tam zplodily jistou nenávist proti němu, aby od ní očistil mysli obyvatelstva a aby si je úplně naklonil, chtěl dokázati, že došlo-li k nějakým krutostem, nepošlo to z něho, nýbrž z drsné povahy jeho úředníka. Pod touto záminkou ho tedy dal jednoho rána položiti v Ceseně na náměstí, rozťatého ve dva kusy, s kusem dřeva a se zakrvaveným nožem po boku. Toto strašné divadlo způsobilo, že obyvatelstvo bylo nějaký čas uspokojeno a ohromeno.

Ale vraťme se k tomu, z čeho jsme vyšli. Když tedy vévoda byl již dosti mocný a když se částečně zabezpečil proti přítomným nebezpečím tím, že se podle své potřeby vyzbrojil a že z valné části zničil vojska, jejichž blízkost mu mohla škoditi, zbývalo mu, chtěl-li ve výbojích pokračovati, ohlížeti se ještě na francouzského krále. Věděl totiž, že král, když si teď – pozdě – uvědomil svou chybu, mu to jistě nestrpí. Začal proto hledati nové spojence a kolísati v přátelství s Francií, když Francouzi táhli k Neapolskému království proti Španělům, obléhajícím Gaetu. Zamýšlel totiž zabezpečiti si Španěly a to by se mu brzy bylo podařilo, kdyby nebyl Alexander umřel.

Takto tedy si počínal, co se týkalo záležitostí přítomných. Ale co se týkalo budoucích, byl nucen obávati se, že nový nástupce na trůně církve mu nebude nakloněn a že bude hleděti vzíti mu to, co mu dal Alexander. Tomu chtěl zabrániti čtverým způsobem. Především chtěl úplně vyhubiti rody těch pánů, jež oloupil, aby tím papeži vzal tuto záminku. Za druhé chtěl získati na svou stranu všechny římské šlechtice, jak o tom byla již řeč, aby s nimi mohl papeže držeti na uzdě. Za třetí chtěl v kolegiu získati co nejvíce kardinálů pro sebe. Za čtvrté chtěl ještě před papežovou smrtí nabýti takové moci, aby vlastními silami mohl odolati prvnímu náporu. Z těchto čtyř věcí dosáhl, když Alexander umřel, tří a čtvrtou téměř dokončil, neboť z oloupených pánů povraždil již všechny, jež se mu podařilo dostihnouti, a jenom velmi málo se jich zachránilo. Římskou šlechtu získal na svou stranu, v kardinálském kolegiu měl většinu, a co se týká nových výbojů, měl v plánu státi se pánem Toskány, Perugii a Piombino měl již v moci a Pisu vzal do své ochrany. A protože Francie se již nepotřeboval obávati (a to nepotřeboval, protože Španělé již sebrali Francouzům Neapol, takže jak jedni, tak druzí byli nuceni usilovati o jeho přátelství), byl by se Pisy zmocnil obratem ruky. To potom by se Lucca a Siena byly ihned podrobily jednak ze žárlivosti na Florenťany, jednak ze strachu, a Florenťané by nebyli měli možnost, zabrániti tomu. A kdyby se mu to bylo podařilo (a bylo by se mu to podařilo téhož roku, kdy Alexander umřel), byl by pak měl takovou moc a slávu, že by se byl udržel vlastními silami a nebyl by již závislý na štěstí a na vojenské moci jiných, nýbrž jenom na vlastní síle a zdatnosti. Ale Alexander umřel již za pět let potom, kdy vévoda po prvé vytasil meč. Nechal ho s upevněnou vládou toliko v Romagni, se vším ostatním ve vzduchu, mezi dvěma velmi mocnými nepřátelskými vojsky a na smrt nemocného. Přesto byla ve vévodovi taková dravost a taková zdatnost, tak dobře věděl, jak jsou lidé získáváni a ztráceni, a tak pevné byly základy, jež si v tak krátkém čase vybudoval, že by byl odolal všem nesnázím, kdyby nebyl měl na krku ta cizí vojska nebo kdyby byl zdráv. A že jeho základy byly dobré, to je viděti z toho, že Romagna na něho čekala přes měsíc, v Římě měl tak pevné postavení, že Baglioni, Vitelli a Orsini, třebaže přispěchali do Říma, nic proti němu nezmohli, a i když nemohl dáti zvoliti papežem, koho by byl chtěl, přece mohl aspoň to, aby nebyli zvoleni lidé, jež nechtěl. Ale kdyby byl býval při Alexandrově smrti zdráv, všechno mu bylo snadné. A v těch dnech, kdy byl zvolen Julius II., mi řekl, že si promyslil všechno, co by se mohlo státi po otcově smrti, a na všechno že byl připraven, jenom to ho nikdy ani nenapadlo, že v čas otcovy smrti bude také on sám na smrt nemocen.

Když tedy shrnu všechny vévodovy skutky, nedovedl bych mu vytýkati nic. Naopak, zdá se mi, jak jsem již řekl, dobré, postaviti ho za vzor všem těm, kteří se štěstím nebo zbraněmi dostali k vládě. Neboť vévoda s tou svou odvahou a s tím svým vysokým cílem nemohl jednati jinak. Proti jeho záměrům se postavila jenom krátkost Alexandrova života a jeho nemoc. Každý tedy, kdo považuje ve svém novém vladařství za nezbytné zabezpečiti se před nepřáteli, získati přátele, vítěziti silou nebo lstí, býti milován i obáván národy a následován i ctěn vojáky, vyhubiti ty, kteří mu mohou nebo jsou nuceni škoditi, obnoviti na nový způsob bývalé řády, býti přísným i laskavým, velkomyslným i štědrým, zbaviti se nevěrného vojska a vytvořiti si nové, uchovati si přátelství králů a knížat tak, aby byli nuceni pomáhati mu ochotně nebo škoditi bázlivě – každý takový by sotva kde našel vhodnější vzory než skutky tohoto vévody. Vytýkati mu lze jenom to, že dal za papeže zvoliti Julia II., protože to pro něho byla volba špatná. Nemohl sice, jak bylo již řečeno, dosaditi na papežský trůn, koho by byl chtěl, ale mohl zabrániti, aby nebyl zvolen ten, koho by byl nechtěl. Neměl proto nikdy svoliti, aby se papežem stal některý z kardinálů, jimž ublížil nebo kteří, když se stali papeži, právem se ho mohli obávati. Neboť lidé škodí buď ze strachu, nebo z nenávisti. Ti pak, kterým ublížil, byli mezi jinými San Piero ad Vincula, Colonna, San Giorgio, Ascanio; všichni ostatní se ho, kdyby se byli stali papeži, právem byli mohli obávati vyjma arcibiskupa rouenského a Španěly: tito proto, že byli jeho krajané a byli si navzájem zavázáni, onen pak pro svou moc, neboť měl na své straně francouzské království. Měl tedy vévoda dáti zvoliti papežem především některého Španěla nebo měl, když to nebylo možné, svoliti, aby se papežem stal arcibiskup rouenský, a nikoli San Piero ad Vincula. Neboť mýlí se, kdo myslí, že vynikající lidé zapomínají pro nová dobrodiní na staré křivdy. Pochybil tedy vévoda v teto volbě, neboť stala se příčinou jeho konečné záhuby.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
