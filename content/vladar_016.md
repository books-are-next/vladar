---
title: OSMÁ KAPITOLA O těch, kteří se k vládě dostali zločinností
contentType: prose
---

<section>

Protože však lidé se ze soukromníků stávají vladaři ještě dvěma způsoby, jež nikterak nelze přisuzovati štěstí nebo osobní dokonalosti, nezdá se mi vhodným pominouti je mlčením, třebaže o druhém z nich by se dalo podrobně uvažovati tam, kde by se pojednávalo o republikách. Jsou pak ty dva způsoby tyto: když někdo dosáhne vladařství nějakou cestou zločinnou nebo podlou a když se soukromý občan stane vladařem ve své vlasti na přání svých spoluobčanů. A protože zde mluvím o prvním z těch dvou způsobů, ukáži toho dva příklady, jeden starý a jeden nový, jinak však nebudu podrobně rozbírati tuto věc, neboť soudím, že uvedené příklady dostatečně poučí každého, kdo by potřeboval napodobiti je.

Sicilský Agathokles se stal syrakuským králem ze stavu nejen soukromého, nýbrž nepatrného a nízkého. Narodil se jako syn nějakého hrnčíře a jeho život byl na všech stupních jeho osudů zločinný. Přitom však slučoval své zločinnosti s takovou zdatností duševní i tělesnou, že se jako voják postupně dostal až k hodnosti syrakuského prétora[^12]. Když byl ustanoven prétorem, usmyslil si, že se chce státi vladařem a že bude násilím a bez jakýchkoli závazků míti v moci to, co mu bylo dáno dobrovolně. Dorozuměv se o tomto svém plánu s kartaginským Hamilkarem, jenž tábořil se svým vojskem na Sicílii, svolal jednou syrakuský národ a senát, jako kdyby se měli poraditi o věcech týkajících se republiky, a jeho vojáci povraždili na dané znamení všechny senátory a nejbohatší občany. Po jejich smrti se zmocnil vlády a držel ji bez sebemenšího odporu obyvatel. A třebaže ho Kartáginci dvakrát porazili a nakonec oblehli, nejenže své město uhájil, nýbrž ponechav na jeho obranu část svého mužstva, s ostatním napadl Afriku a v krátkém čase vysvobodil Syrakusy z obležení a přivedl Kartágince do největší tísně: byli nuceni dohodnouti se s ním, ponechati mu Sicílii a spokojiti se s Afrikou. Kdo by tedy pozoroval skutky a schopnosti tohoto vladaře, neviděl by nic nebo jenom málo, co by bylo možné přisuzovati štěstí, protože jak bylo již řečeno, nedosáhl vlády přízní někoho jiného, nýbrž vojenskou hodností, jíž nabyl s nesčetnými potížemi a nebezpečími, a vládu si pak udržel mnohými odvážnými a nebezpečnými akcemi. Nelze ovšem nazvati ctností povraždění spoluobčanů, zradu na přátelích, věrolomnost, nelítostnost a neznabožství; vším tím lze sice nabýti vlády, ale beze slávy. Jenže vidíme-li, jak udatně Agathokles vstupoval do nebezpečí a unikal z nich a jak statečně snášel a překonával všechna protivenství, nevíme, proč by měl býti považován za horšího než kterýkoli jiný i nejznamenitější vojevůdce. Nicméně jeho divoká krutost a nelidskost spolu s nesčetnými zločinnostmi nedovolují, aby byl oslavován jako jiní nejznamenitější lidé. Jeho úspěch nemůže tedy býti přisuzován štěstí nebo ctnostné zdatnosti, protože ho dosáhl bez nich.

Za našich časů, za vlády Alexandra VI., Oliverotto da Fermo, osiřevší před mnohými lety, byl vychován strýcem z matčiny strany jménem Giovanni Fogliani a v prvních letech svého jinošství byl dán na vojnu k Paolovi Vitellimu, aby se v tomto řemesle vyučil a dosáhl nějaké vynikající vojenské hodnosti. Když potom Paolo umřel, sloužil pod velením jeho bratra Vitellozza a v nejkratším čase se stal jedním z nejlepších lidí v jeho vojsku, protože byl chytrý a čilý duševně i tělesně. Protože však se mu zdálo, že je zrozen pro něco vyššího než jiní, usmyslil si, že se za pomoci Vitellozzovy a několika občanů z Ferma, jimž porobenost jejich vlasti byla milejší než její svoboda, zmocní města Ferma. Napsal tedy Giovannovi Foglianimu, že chce po tolikaleté nepřítomnosti přijet podívati se na něho a na jeho město a poohlédnouti se po svém dědictví. A protože po celý ten čas usiloval jenom o čest a slávu, přijede, aby jeho spoluobčané viděli, že ta léta nepromarnil, slavně a v doprovodu jednoho sta přátel a sluhů na koních. Prosil proto strýce, aby laskavě zařídil, aby ho Fermané přijali se ctí; to že nebude ke cti jenom jemu, nýbrž také Giovannovi, protože byl jeho pěstounem. Giovanni Fogliani tedy neopominul vykonati všechno, oč ho synovec požádal: dal ho se ctí uvítati fermskými občany a ubytoval ho ve svých domech. Oliverotto tak strávil několik dní a vyčkával, až bude připraveno všechno, čeho bylo třeba k jeho chystané ničemnosti. Potom vystrojil slavnou hostinu a pozval na ni Giovanna Foglianiho a všechny fermské předáky. A když byl skončen kvas a jiné kratochvíle, obvyklé při takových hostinách, Oliverotto úmyslně přivedl řeč na vážné věci a rozhovořil se o velikosti papeže Alexandra a jeho syna Cesara a o jejich výbojích; když pak Giovanni a jiní odpovídali na tyto úvahy, Oliverotto náhle vstal, řekl, že o takových věcech je radno mluviti někde v ústraní, a odešel do místnosti, kam za ním vešel také Giovanni a všichni ostatní občané. Ale ještě než usedli, z tajných úkrytů vyskočili vojáci a povraždili Giovanniho i všechny ostatní. Po tomto krveprolití vsedl Oliverotto na koně, rychle projel městem a oblehl v paláci nejvyšší úřad. Strach je donutil uposlechnouti ho a utvořiti vládu, jejíž hlavou učinil sám sebe. A když pobil všechny, kteří byli nespokojeni a mohli mu proto škoditi, upevnil svou vládu novými civilními i vojenskými řády, takže během toho roku, v němž držel vládu, nejen byl bezpečen v městě Fermu, nýbrž stal se také nebezpečným všem svým sousedům. A dobýti jeho města by bývalo stejně nesnadné jako dobýti města Agathoklova, kdyby se nebyl dal ošáliti Cesarem Borgiou tenkrát, když se v Sinigaglii, jak bylo již řečeno, zmocnil Orsinů a Vitellů; tamtéž zajal také Oliverotta rok po spáchané strýcovraždě a spolu s Vitellozzem, jenž býval jeho učitelem v udatnosti i zločinnosti, byl pak Oliverotto uškrcen.

Někdo se bude možná diviti, jak to, že Agathokles a jiní jemu podobní mohli po těch svých nesčetných zradách a krutostech dlouho bezpečně žíti ve své vlasti, že se ubránili všem vnějším nepřátelům a že jejich občané proti nim nikdy nekuli pikle, ačkoli mnozí jiní si krutostí nemohli udržeti vládu ani za časů mírových, tím méně tedy za nejistých časů válečných. Myslím, že příčinou toho je, užívá-li se ukrutnosti špatně, nebo správně. Správně užitými ukrutnostmi (dá-li se vůbec o ukrutnostech mluvit jako o něčem správném), lze nazvati ty, které jsou spáchány jenom jednou a proto, že jsou nezbytné pro zachování vlády, a pak se již neopakují, nýbrž obracejí se v co největší prospěch poddaných. Špatné užité jsou ty, kterých i když jich zprvu bylo málo, časem spíše přibývá, než aby přestaly. Ti, kteří se budou říditi způsobem prvním, mohou si svou vládu s pomocí boží a lidskou nějak uhájiti, jak to učinil Agathokles. Ti druzí se nemohou udržeti u moci. Z toho je třeba si zapamatovati: ten, kdo se zmocňuje vlády, musí všechny ukrutnosti vykonati najednou, aby se k nim nemusil vraceti denně a aby mohl tím, že je již neopakuje, upokojiti lidi a získati si jejich náklonnost dobrými skutky. Kdo si z bázlivosti nebo pro zlé rady počíná jinak, je stále nucen držeti nůž v ruce a nikdy nemůže spoléhati na své poddané, protože poddaní mu nemohou důvěřovati pro jeho neustálé a nepřetržité krutosti. Neboť křivdy mají býti učiněny najednou, aby je bylo cítiti méně dlouho, a aby proto nadělaly méně škod. Dobrodiní mají naopak býti udělována pozvolna, aby je bylo cítiti déle. A především má vladař žíti se svými poddanými tak, aby ho žádné náhodné události, ať již špatné, nebo dobré, nenutily měniti své chování. Neboť přísnost, vynucená těžkostmi, přichází vždy pozdě, a dobro, které pak konáš, ti nic nepomáhá, protože je považováno za vynucené a nepřinese ti žádný prospěch.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
