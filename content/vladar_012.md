---
title: >-
  ČTVRTÁ KAPITOLA Proč se Dariova říše, dobytá Alexandrem, nevzbouřila po
  Alexandrově smrti proti jeho nástupcům
contentType: prose
---

<section>

Když se uváží, jak je těžké míti v moci nově nabytý stát, někdo by se mohl diviti, jak to, že Alexander Veliký se stal pánem Asie v několika málo letech a že se celá ta země, když téměř ihned potom zemřel, nevzbouřila, jak by se to zdálo samozřejmé. Jeho nástupci ji přesto podrželi ve své moci a ovládali ji beze všech jiných těžkostí než ty, které vznikly z jejich vlastní ctižádostivosti mezi nimi samými. Na to odpovídám, že všechny monarchické říše, pokud jsou známy lidské paměti, jsou ovládány dvěma způsoby: buď v nich vládne panovník a ve vládě mu jenom pomáhají ostatní služebníci, kteří se z jeho milosti a s jeho souhlasem stávají ministry; nebo vládne vladař a spolu s ním šlechta, která má účast ve vládě nikoli z panovníkovy milosti, nýbrž pro starobylost svého rodu. Takoví šlechtici mají vlastní země a poddané, kteří je uznávají za své pány a jsou jim oddáni. Ony státy, v nichž vládne panovník sám, maje ministry pouze k pomoci, mají vladaře autoritativnějšího, protože v jeho zemi není nikdo, kdo by uznával někoho vyššího, než je on; a jsou-li poslušni někoho jiného, poslouchají ho jenom jakožto ministra a úředníka, a nikoli z nějaké zvláštní lásky.

Příkladem těchto dvou rozdílných způsobů vlády je za našich časů turecký sultán a francouzský král. Celá turecká monarchie je ovládána jediným pánem; všichni ostatní jsou jeho služebníci; země je rozdělena na sandžaky a do těch posílá sultán všelijaké správce a sesazuje je a dosazuje podle své libosti. Francouzský král je naproti tomu obklopen mnohými a starobylými šlechtickými rody, jež jejich poddaní uznávají a milují; tito šlechtici mají své výsady a král jim je nemůže odníti bez vlastního nebezpečí. Kdo tedy uvažuje o těchto dvou státech, vidí, že je těžké dobýti turecké říše, že však jakmile by byla poražena, bylo by velmi snadné udržeti si ji. Příčinou toho, proč by bylo nesnadné dobýti turecké říše, je, že dobyvatel nemůže býti do země povolán domácí šlechtou ani nemůže doufati, že mu vzpoura šlechty kolem sultána usnadní jeho podnik, což vyplývá z důvodů již uvedených. Jsou to totiž vesměs jeho otroci a lidé úplně na něm závislí, takže není tak snadné podplatiti je; a i kdyby byli podplaceni, nedalo by se od nich doufati mnoho užitku, protože z důvodů již řečených nemohou za sebou strhnouti obyvatelstvo. Proto tedy ten, kdo útočí na Turecko, musí si uvědomiti, že je najde sjednocené, a musí doufati spíše ve vlastní síly než v cizí nepořádek. Jakmile však by byl sultán přemožen a rozprášen na bitevním poli tak, že by již nemohl shromážditi nové vojsko, netřeba se již obávati ničeho jiného než panovníkova rodu; jakmile je vyhuben vládnoucí rod, nezbývá již nikdo, koho by bylo třeba se báti, protože ostatní nemají na obyvatelstvo žádný vliv, a vítěz, stejně jak před vítězstvím nemohl doufati v jejich pomoc, nepotřebuje se jich obávati po vítězství. Naopak je tomu ve státech ovládaných tak jako Francie, protože do Francie můžeš snadno vniknouti, získáš-li na svou stranu některého tamního šlechtice; neboť vždycky se najdou nespokojenci nebo lidé toužící po změně. Takoví ti z důvodů již řečených mohou otevříti cestu do toho státu a usnadniti ti vítězství. Ale vítězství, chceš-li se tam udržeti, s sebou potom přináší nekonečné těžkosti jak s těmi, kteří ti k němu pomohli, tak s těmi, jež jsi utlačil. Nikterak nestačí, když vyhubíš vladařský rod; zbudou ti tam ještě všichni ti šlechtici, vůdcové nových vzpour. A protože je nemůžeš všechny uspokojiti ani vyhladiti, ztratíš ten stát, jakmile se naskytne vhodná příležitost.

Když se teď zamyslíte nad tím, jakého druhu byla říše Dariova, zjistíte, že její vládní forma se podobala vládní formě turecké. Právě proto bylo nezbytné, aby ji Alexander napřed úplně povalil a porazil v bitvě; po tomto vítězství, když byl Darius mrtev, zůstala říše z důvodů, o nichž jsme již mluvili, bezpečně v Alexandrově moci. A jeho nástupci, kdyby byli zůstali jednotni, mohli bezstarostně užívati vlády, neboť ani žádné jiné nepokoje nevznikly v té říši než ony, které sami rozpoutali.

Ale státy s takovým zřízením, jaké má Francie, nelze držeti ve své moci tak klidně. Časté vzpoury Španělů, Francouzů a Řeků proti Římanům vznikaly právě z toho, že v těch zemích bylo mnoho šlechtických rodů. Dokud trvala vzpomínka na ně, Římané neměli svou vládu zajištěnu; jakmile však byla mocí a trvalostí římského impéria vzpomínka na ně vyhlazena, Římané se stali bezpečnými vládci. A to potom také Římané, když bojovali mezi sebou, mohli strhnouti každý na svou stranu část těch provincií, podle toho, kolik moci v nich každý nabyl; a provincie, protože rod jejich bývalého pána byl vyhuben, neuznávaly pak nad sebou již nikoho jiného než Římany.

Když se tedy toto všechno uváží, nikdo se již nebude diviti, že Alexander tak snadno držel ve své moci Asii a že jiní si tak nesnadno udržovali to, čeho dobyli – na příklad Pyrrhus a mnozí jiní. Nevyplývalo to z malé nebo veliké osobní zdatnosti vítězovy, nýbrž z rozdílnosti podrobeného státu.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
