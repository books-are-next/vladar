---
title: >-
  SEDMNÁCTÁ KAPITOLA O krutosti a vlídnosti, a zdali je lepší býti milován než
  obáván, nebo naopak
contentType: prose
---

<section>

Přistupuji k dalším ze svrchu uvedených vlastností a pravím, že každý panovník musí toužiti, aby byl považován za vlídného, nikoli za krutého. Nicméně musí dbáti, aby své vlídnosti nepoužíval špatně. Cesare Borgia byl považován za ukrutníka, ale jeho krutost uklidnila Romagnu, sjednotila ji a vrátila jí mír a věrnost. Když se to dobře uváží, uvidí se, že Cesare Borgia byl mnohem laskavější než florentský lid, který z touhy, aby nebyl nazýván krutým, nechal zničiti Pistoiu.

Nesmí tedy vladař dbáti, že má pověst ukrutníka, když jde o to, aby udržel své poddané ve svornosti a v oddanosti, neboť přes několik málo příkladných krutých trestů bude laskavější než ti, kdož přílišnou vlídností dovolují, aby bujely nepořádky, z nichž vznikají vraždy nebo loupeže; ty totiž škodí obyčejně celé obci, kdežto popravy, jež nařídí panovník, škodí jenom jednotlivcům. A mezi všemi panovníky je zvláště vladaři novému nemožné vyhnouti se pověsti člověka ukrutného, protože nové státy bývají plny nebezpečí. I Vergilius praví Didoninými ústy:

_Res dura et regni novitas me talia cogunt moliri, et late fines custode tueri._  
(Těžkost doby a novost vlády mě nutí usilovati o to a bedlivě střežiti hranic.)

Přesto však musí býti rozvážný v rozhodování i v jednání, nesmí se báti sám sebe a musí s umírněnou prozíravostí a lidskostí postupovati tak, aby se z přílišné důvěřivosti nestal neopatrným a pro přílišnou nedůvěru nesnesitelným.

Z toho pak vzniká otázka, zdali je lepší býti milován než býti nenáviděn, nebo naopak. Odpověď zní, že by bylo třeba toho i onoho, protože však je těžké sloučiti ty dvě věci, mnohem bezpečnější je býti obáván než býti milován, když je již nezbytné voliti jednu z těch dvou věcí. O lidech lze totiž všeobecně říci toto: jsou nevděční, proměnliví, falešní, nestateční, chtiví zisku, a dokud jim prokazuješ dobro, jsou ti oddáni tělem i duší a nabízejí ti, jak jsem již řekl, svou krev, majetek, život a syny, dokud jich nepotřebuješ; jakmile však je ti jich třeba, bouří se ti. A vladař, který celou svou vládu založil na jejich slovech, padne, protože si nepřipravil nic jiného. Neboť přátelství, získaná penězi, a nikoli velikostí a šlechetností ducha, jsou sice zasloužená, ale nemáme je a nemůžeme jich v čas potřeby použíti. Kromě toho lidé bezohledněji škodí tomu, kdo probouzí lásku, než tomu, kdo budí strach, neboť láska je držena páskou povinnosti a ta se při každé příležitosti, kdykoli jde o osobní prospěch, trhá, protože lidé jsou zlí; strach však je udržován obavou z trestu, a ta neopouští lidi nikdy.

Ale strach musí panovník buditi tak, aby se, když již nemůže získati lásku, vyhnul nenávisti. Je totiž docela dobře možné, býti obáván, ale přitom nikoli nenáviděn. Toho panovník dosáhne, když nevztáhne ruku na majetek svých občanů a poddaných a na jejich ženy. A když je přece nucen sáhnouti někomu na život, má to učiniti tenkrát, když k tomu má zřejmý důvod a dostatečné oprávnění. Především však nemá sahati na cizí majetek, neboť lidé zapomínají na otcovu smrt rychleji než na ztrátu majetku. A pak také: příležitostí k tomu, aby panovník odnímal majetek, je vždycky dosti, takže ten, kdo začíná žíti z lupu, vždycky najde vhodnou záminku k tomu, aby se zmocnil cizího majetku, kdežto naopak příležitostí k popravě bývá méně a rychleji se jich nedostává.

Ale když je panovník u vojska a musí se starati o mnoho vojáků, to potom je naprosto nezbytné, aby nedbal, že je považován za ukrutného, neboť nikdo, kdo nemá pověst člověka krutého, neudrží své vojsko sjednocené a schopné výkonu. Mezi podivuhodnými Hannibalovými činy se uvádí také to, že ačkoli měl velmi veliké vojsko, složené z nejrůznějších lidí a voděné do bojů v cizích zemích, nikdy v něm nevznikly žádné spory ani mezi mužstvem, ani proti vrchnímu veliteli, ani v časech zlých, ani v časech dobrých. Příčinou toho nemohlo býti nic jiného než jeho nelidská krutost, která spolu s nesčetnými jeho dobrými vlastnostmi způsobila, že jeho vojáci v něm vždycky viděli člověka hrozného, ale zároveň hodného úcty. A nebýti jeho krutosti, ostatní jeho dobré vlastnosti by tohoto účinku nikdy nebyly dosáhly. Nerozvážní autoři se tomuto jeho výkonu jednak obdivují, jednak odsuzují jeho hlavní příčinu. A že ostatní jeho dobré vlastnosti by na to opravdu nebyly stačily, to lze viděti na Scipionovi, člověku velmi vzácném nejen v jeho době, nýbrž pokud sahá lidská paměť. Jeho vojska se mu ve Španělsku vzbouřila a příčinou toho nebylo nic jiného než jeho přílišná vlídnost, která poskytovala jeho vojákům větší volnost, než se shodovalo s vojenskou kázní. Právě to mu Fabius Maximus v senátě vytkl a nazval ho pro to kazitelem římského vojska. A když jeden Scipionův legát zhubil obyvatelstvo sicilského města Locri, Scipio je nepomstil ani nepotrestal legátovu zpupnost, a to všechno mělo základ v jeho měkké povaze. Právě proto kdosi, když ho chtěl v senátě omlouvat, řekl, že mnozí lidé dovedou lépe sami nechybovati než chyby trestati. Taková povaha by časem byla zkazila Scipionovu dobrou pověst a slávu, kdyby se s ní byl dostal k vládě, protože však žil pod vládou senátu, tato jeho škodlivá vlastnost nejen zůstala skryta, nýbrž přispěla k jeho slávě.

Vraceje se tedy k tomu: býti obáván a milován, dospívám k závěru, že lidé milují, když sami chtějí, a bojí se, když chce panovník, takže moudrý vladař musí spoléhati na to, co závisí na jeho vůli, nikoli na to, co závisí na vůli jiných; jenom o to musí usilovati, aby se, jak bylo již řečeno, vyhnul nenávisti.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
