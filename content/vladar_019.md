---
title: JEDENÁCTÁ KAPITOLA O vladařstvích církevních
contentType: prose
---

<section>

Zbývá nám teď uvažovati ještě o vladařstvích církevních. U těch jsou všechny těžkosti předtím, než je jich nabyto, protože jsou získávána buď osobní zdatností, nebo štěstím, ale potom jsou udržována jak bez zdatnosti, tak bez štěstí. Opírají se totiž o starobylé náboženské řády; a ty jsou vesměs tak mocné a pevné, že udržují panovníky u vlády, nechť si počínají nebo žijí, jak chtějí. Takoví panovníci mají sice státy, ale nehájí jich, mají sice poddané, ale nevládnou jim. A státy, třebaže jsou nehájeny, jim nejsou sebrány, a poddaní, třebaže nejsou ovládáni, nedbají toho a ani nemohou, ani je nenapadá odpoutati se od nich. Proto tedy jenom taková vladařství jsou šťastná a bezpečná. Protože však jsou řízena vyšší moudrostí, jíž lidská mysl nedosahuje, nebudu o nich mluviti. Jsou totiž zřizována a udržována bohem, takže uvažovati o nich by mohl jenom člověk domýšlivý a opovážlivý.

Nicméně, kdyby se mne někdo otázal, jak to, že církev dosáhla ve světské oblasti takové velikosti, ačkoli před Alexandrem VI. italští panovníci, a nejen mocní, nýbrž každý baron a zeman, i nejmenší, si jí ve světské oblasti vážil tak málo, kdežto teď se před ní třese i francouzský král, takže ho mohla vytlačit z Itálie a mohla zničiti Benátčany, třebaže je to věc známá, nezdá se mi zbytečné připomenouti ji.

Předtím, než francouzský král Karel přišel do Itálie, byla tato země pod vládou římského papeže, Benátčanů, neapolského krále, vévody milánského a Florenťanů. Tito panovníci museli dbáti dvou hlavních věcí: především, aby do Itálie nevkročil žádný cizinec se zbraněmi; a za druhé, aby žádný z nich nenabyl větší moci. Nejvíce byli hlídáni Benátčané a papež. K tomu, aby byla na uzdě držena rozpínavost Benátčanů, bylo třeba spolku všech ostatních, jako tomu bylo při obraně Ferrary. A jako brzdy proti rozpínavosti papežově se užívalo římské šlechty, rozdělené ve dvě strany, v Orsiny a Colonny, takže vždycky bývala nějaká příčina k rozbrojům mezi nimi; a protože tam věčně stáli se zbraněmi v ruce před papežovýma očima, papežská vláda byla stále slabá a bezmocná. A třebaže se nejednou vyskytl papež odvážný, jako byl na příklad Sixtus, přece ho ani osud, ani jeho osobní dovednost nikdy nezbavily této nesnáze. Příčinou toho bývala krátkost jejich života, protože za těch deset let, jež papež průměrně žil, sotva mohl zničiti jednu z těch dvou stran: a když na příklad jeden takřka úplně vyhladil colonnovce, přišel druhý, nepřátelský Orsinům, který Colonnům zase pomohl k moci, ale nestačil vyhubit Orsiny. Právě proto se světská moc papežů těšila v Itálii tak malé úctě.

Potom nastoupil Alexander VI. a lépe než všichni papežové, kteří kdy byli, ukázal, jak velice může papež vyniknouti, má-li peníze a vojenskou moc. Prostřednictvím vévody Valentinského, a využiv příchodu Francouzů, vykonal všechno to, o čem jsem psal, když jsem mluvil o vévodově činnosti. A třebaže jeho úmyslem nebylo učiniti velikou církev, nýbrž vévodu, přece se to, co vykonal, obrátilo k velikosti církve, neboť zdědila po jeho smrti, a když padl také vévoda, ovoce jeho námah.

Potom přišel papež Julius a našel církev mocnou, neboť měla celou Romagnu, všichni římští baroni byli vyhubeni a Alexandrova odvaha zrušila jejich politické strany; a našel také otevřenou cestu k hromadění peněz, jíž před Alexandrem nikdy nebylo. Julius v těchto věcech nejen pokračoval, nýbrž ještě je rozšířil. Umínil si, že pro sebe získá Bolognu, že potře Benátčany, že z Itálie vyžene Francouze, a všechny tyto plány se mu zdařily; a to s tím větší chválou pro něho, že všechno dělal pro vzrůst církve, nikoli pro vzrůst soukromého člověka. Strany Orsinů a Colonnů také udržel v tom stavu, v němž je našel, a třebaže nejeden z jejich vůdců byl schopen buditi nepokoje, dvě věci je držely v klidu: velikost církve, protože jim naháněla strach, a za druhé to, že neměli kardinály, neboť příčinou bouří mezi nimi bývali kardinálové: nikdy nebývaly ty dvě strany klidné, kdykoli měly kardinály, protože právě kardinálové udržují v Římě i venku sporné strany a nutí šlechtu, aby je bránila; tak se pro ctižádost prelátů rodí nešváry a rozbroje mezi šlechtici.

Tak se stalo, že Jeho Svatost papež Lev našel tento pontifikát velmi mocný, a je naděje, že podobně, jak oni jej učinili velikým zbraněmi, on jej učiní největším a ctihodným svou dobrotivostí a jinými svými nekonečnými ctnostmi.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
