---
title: >-
  PÁTÁ KAPITOLA Jak je třeba vládnouti obcím a státům, které předtím, než jich
  bylo dobyto, žily podle vlastních zákonů
contentType: prose
---

<section>

Když jsou nově dobyté státy zvyklé, jak jsem již řekl, žíti podle vlastních zákonů a svobodně, je možné uchovati si je v moci trojím způsobem. První je: zničiti takový stát. Druhý: dobyvatel se v něm osobně usídlí. Třetí: nechati jej žíti podle jeho zákonů, vybírati od něho pravidelné dávky a jeho správu svěřiti několika málo lidem, kteří by ti uchovali jeho věrnost. Tito lidé totiž, ustanovení dobyvatelem, vědí, že by bez jeho přízně a moci nemohli býti, a proto se budou ze všech sil snažiti, aby jeho vládu v zemi udrželi: a je snadnější udržeti si obec zvyklou žíti svobodně, svěříme-li její správu jejím vlastním občanům než nějakým jiným způsobem. Tak jsou zde na příklad Sparťané a Římané. Sparťané vytvořili v dobytých Athénách a Thébách vládu několika málo občanů. A přece je ztratili. Římané, aby udrželi ve své moci Capuu, Kartágo a Numantii, úplně je zničili a neztratili je. Řecko si chtěli udržeti v moci podobně, jak je drželi Sparťané, totiž tím, že mu dali svobodu a ponechali mu jeho zákony: a nepodařilo se jim to, takže byli nuceni úplně zničiti mnoho obcí v té zemi, aby si ji uchovali. Neboť po pravdě řečeno: bezpečně je možné udržeti ve své moci jenom to, co jsme úplně zničili. A kdo se stane pánem země zvyklé žíti svobodně a nezničí ji, ten musí čekat, že ona zničí jeho. Neboť taková země se pro svou vzpouru vždycky může dovolávati jména svobody a svých starobylých zřízení, na něž se nezapomíná ani po dlouhém čase, ani v dobrodiních. A nechť uděláš, co chceš, jestliže obyvatelstvo nerozštěpíš tak, aby v něm nebylo jednoty, nebo jestliže je nerozptýlíš, nikdy nezapomene na svobodu a na ta svá bývalá zřízení, nýbrž naopak při každé příležitosti se jich bude dovolávati. Tak učinila Pisa po tolika letech, prožitých v porobenosti Florenťanům. Když však jsou obce nebo země zvyklé žíti pod vladařem a když je jeho rod vyhlazen, to potom, protože jednak jsou zvyklé poslouchati, jednak již nemají bývalého vladaře a na volbě nového panovníka ze svého středu se nedohodnou a svobodně žíti neumějí, dlouho jim trvá, než se chopí zbraně, a dobyvatel je může snadněji získati a podrobiti. V republikách však je větší životnost, větší nenávist, větší touha po odvetě; vzpomínka na bývalou svobodu jim nikdy nedává a nemůže dáti pokoj, takže nejbezpečnější je úplně je zničiti nebo se v nich usídliti.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
