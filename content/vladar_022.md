---
title: ČTRNÁCTÁ KAPITOLA Jaké jsou vladařovy povinnosti, co se týká vojska
contentType: prose
---

<section>

Vladař tedy nemá míti jiného zájmu a myšlenky ani si nemá pilně hleděti ničeho jiného než války a její organizace a kázně. Neboť to je jediné umění, jež je očekáváno od člověka, který rozkazuje. A je to umění tak mocné, že nejen udržuje u moci ty, kteří jsou vladaři od narození, nýbrž pomáhá mnohdy i prostým občanům dosáhnouti té hodnosti. A naopak zase máme příklady, že vladaři, kteří myslili více na poživačnost než na vojsko, ztratili svou vládu. A první příčinou, pro kterou ztratíš vládu, je nevšímavost k tomuto umění, a příčinou, která ti k vládě pomáhá, je, že jsi v něm zkušený.

Francesco Sforza, protože měl vojsko, stal se ze soukromníka vévodou milánským. A jeho synové, protože se vyhýbali námahám a nepříjemnostem vojenským, stali se z vévodů soukromníky. Neboť mezi jinými zly, jež ti přináší neozbrojenost, je také to, že lidé tebou opovrhují, a to je jedna z oněch potup, před nimiž se vladař musí míti na pozoru, jak bude ještě ukázáno. Neboť ozbrojeného člověka vůbec nelze srovnávati s neozbrojeným. A bylo by proti rozumu, aby ozbrojený ochotně poslouchal neozbrojeného a aby neozbrojený byl bezpečen mezi ozbrojenými služebníky. Není přece možné, aby mezi nimi byl soulad, když je v jednom opovržení a v druhém podezíravost. Proto tedy vladař, který nerozumí vojenským věcem, vedle jiných nesnází, o nichž jsme již mluvili, nemůže ani býti ctěn svými vojáky, ani jim nemůže důvěřovati. Nikdy tedy nesmí pouštěti z mysli vojenský výcvik. A v míru se jím musí zabývati ještě pilněji než ve válce; a může to činiti dvojím způsobem: jednak prakticky, jednak teoreticky.

Co se týká výcviku praktického, musí nejen dbáti o kázeň a výcvik svého vojska, nýbrž také zabývati se stále hony, přivykati na nich tělo svízelům a zároveň se seznamovati s povahou kraje, poznávati, kde se zdvíhají hory, kde ústí údolí a leží roviny a jakou povahu mají řeky a bažiny. A to všechno musí dělati s největší péčí, neboť takové znalosti jsou mu užitečné dvojím způsobem. Jednak se naučí znáti vlastní zemi a může lépe věděti, jak ji brániti. Jednak, zná-li z vlastní zkušenosti povahu jedné země, snadno porozumí také jiné zemi, v níž bude nucen po prvé se vyznati. Neboť kopce, údolí, roviny, řeky a bažiny, které jsou na příklad v Toskáně, se v nejedné věci podobají kopcům, údolím atd. v jiných zemích, takže známe-li zeměpisnou povahu jedné země, snadno můžeme pochopiti povahu zemí jiných. A vladař, který nemá tyto znalosti, nemá to hlavní, co má míti každý vojevůdce; neboť tyto zkušenosti učí najíti nepřítele, voliti vhodné ubytování, vésti správně vojsko, organizovati bitvy a výhodně obléhati opevněná místa.

Filopoimén, vladař achajský, je spisovateli chválen mezi jiným proto, že v čas míru myslil vždycky jenom na způsoby války, a když byl s přáteli venku v krajině, často se zastavoval a uvažoval s nimi: „Kdyby nepřátelé byli tam na tom návrší a my se svým vojskem stáli zde, kdo z nás by měl větší výhodu? Jak a v jakém pořádku by bylo možné udeřiti na ně s jistotou? Jak bychom to musili udělat, kdybychom chtěli couvnouti? Jak bychom je musili pronásledovat, kdyby couvali oni?“ A předkládal jim dále všechny situace, v nichž se vojsko může octnouti, poslouchal jejich názory, říkal jim své a podpíral je důvody, takže pro takové ustavičné úvahy se mu potom, když vedl vojsko, nemohlo přihoditi nic, co by nedovedl napraviti.

Ale co se týká výcviku teoretického, vladař musí čísti dějiny a uvažovati o činech vynikajících mužů, dívati se, jak si počínali ve válkách, zkoumati příčiny jejich vítězství a porážek, aby se mohl porážkám vyhnouti a vítězství aby mohl napodobiti, a hlavně musí jednati tak, jak jednal v minulosti nejeden znamenitý muž, totiž napodobiti toho, kdo byl v minulosti chválen a kdo se proslavil, a stále míti na paměti jeho skutky, jak prý Alexander Veliký napodoboval Achilla, Caesar Alexandra, Scipio Kyra. A kdokoli čte Xenofontův životopis řečeného Kyra, poznává pak v Scipionově životě, jak ho to napodobování proslavilo a jak velice se Scipio v mravnosti, v laskavosti, v lidskosti a v štědrosti přizpůsoboval všemu tomu, co Xenofon napsal o Kyrovi. Stejně si má počínati moudrý vladař a nikdy nemá v čas míru zaháleti, nýbrž pilně má sbírati bohaté zkušenosti, aby z nich měl prospěch v časech zlých a aby ho osud, když se štěstí obrátí, našel připraveného odolávati jeho ranám.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
