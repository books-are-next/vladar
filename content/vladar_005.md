---
title: >-
  Machiavelliův list o vzniku „Vladaře“ Francescovi Vettorimu[1], florentskému
  vyslanci v Římě
contentType: prose
---

<section>

Vážený vyslanče,

milost boží ještě nikdy nepřišla pozdě. Říkám to proto, že jsem měl dojem, jako bych byl nikoli sice nadobro ztratil, přece však jako bych někde zapomněl Vaši přízeň, protože jste mi tak dlouho nepsal; a byl jsem na rozpacích, co asi je toho příčinou. Nedbal jsem žádné z příčin, které mě napadly, vyjma tu, že jste mi přestal psáti snad proto, že Vám někdo napsal, že neuchovávám Vaše listy dobře v tajnosti. Ale vím přece, že vyjma Filippa[^2] a Pavla[^3] je u mne nikdo neviděl. Klid mi vrátil Váš poslední list z 23. minulého měsíce, z něhož s radostí vidím, že konáte svůj úřad pravidelně a pokojně, jen tak stále pokračujte, neboť každý, kdo zanedbává svůj klid pro pohodlí jiných lidí, ztrácí vlastní pohodlí a nikdo mu to nikdy nepřizná k dobru. A protože osud chce všechno dělati sám, je třeba nechati jej, klidně přihlížeti, nedělati mu žádné těžkosti a čekati, až dovolí lidem, aby sami něco dělali. To potom budete moci namáhati se více a všímati si lépe všeho, co se děje, a já budu moci odejíti z venkova a přihlásiti se zase k práci. Zatím Vám na oplátku nemohu v tomto listě napsat nic jiného, než jak zde žiji. A uznáte-li, že by stálo za to, vyměniti můj život za Váš, rád bych to udělal.

Žiji zde na statku a od těch posledních událostí, které mě postihly, jsem ve Florencii nebyl všeho všudy ani dvacet dní. Po celý ten čas jsem vlastnoručně lovil kvíčaly. Vstával jsem před úsvitem, nakladl jsem vějičky a potom jsem chodil s celým rancem klecí na zádech, takže jsem vypadal jako ten Plautův Geta[^4], když se z přístavu vracel s Amfitryonovými knihami. Ulovil jsem vždycky nejméně dvě, nejvíce šest kvíčal. Tak jsem to dělával po celý měsíc září. Potom tato kratochvíle, třebaže malicherná a podivná, k veliké mé mrzutosti přestala. Jak žiji teď, to Vám hned povím:

Vstávám ráno zároveň se sluncem a jdu do háje, který dávám kácet, a dvě hodiny se tam dívám na práci minulého dne a bavím se s drvoštěpy, kteří vždycky mají nějaké tahanice mezi sebou nebo se sousedy. O tomto háji bych Vám mohl povídat mnoho a mnoho krásných zážitků s Frosinem z Panzana a s jinými, kteří chtěli to dříví. Zvláště ten Frosino si poslal, ačkoli mi o tom vůbec nic neřekl, pro několik sáhů dřeva a při placení mi chtěl srazit deset lir, jež prý jsem mu dlužen již čtyři roky, protože je na mně vyhrál v kartách u Antonia Guicciardiniho. Rozčertil jsem se a chtěl jsem vozku, který přijel pro dříví, udat jako zloděje. Nakonec se do toho vložil Giovanni Machiavelli a smířil nás. Batista Guicciardini, Filippo Ginori, Tommaso del Bene[^5] a někteří jiní koupili ode mne, když začal foukat severák, každý sáh dříví. Slíbil jsem všem a Tommasovi jsem opravdu poslal sáh, ale ve Florencii se sáh scvrkl na půl sáhu, protože jej tam skládal on, jeho žena, služky i děti, takže to vypadalo, jako když řezník žene s pacholky vola na jatky. Když jsem tedy viděl, kdo vlastně na tom vydělává, řekl jsem ostatním, že dříví již nemám. A všichni se na mne proto zle mračili; zvláště Batista to počítá mezi státní pohromy.[^6]

Z háje odcházím ke studánce a odtud k jednomu ze svých čihadel. Pod paží si nesu buď Danta, nebo Petrarcu, nebo některého z těch menších básníků, jako je Tibullus, Ovidius a jiní; čtu si ty jejich milostné vášně a jejich lásky mi připomínají lásku mou. Tou myšlenkou se chvíli těším. Potom vycházím na silnici, do hospody, mluvím s lidmi, kteří tam jdou kolem, vyptávám se, co nového je v jejich kraji, slyším všelijaké věci a všímám si rozmanitých lidských zálib a všelijakých myšlenkových zvláštností. Zatím přijde čas oběda, při němž pojídám s rodinou pokrmy, které mi dovoluje tento chudý stateček a mé skrovné jměníčko. Po jídle se vracím do hospody. Bývá tam obyčejně hostinský, řezník, mlynář, dva vápeníci[^7]. S těmi hloupnu celý den při hře v karty nebo v kostky a jsou při tom nesčetné spory a nekonečné hádky s nadávkami; nejednou se popereme o čtyrák a náš křik bývá slyšet až v San Cascianu. Tak vězím v tomto všivém životě až po krk, vystrkuji hlavu z té zatuchlosti, prskám na tu zlobu svého osudu a dívám se, zdali se za to nestydí.

Večer se vracívám domů a vcházím do své pisárny. Na prahu ze sebe shazuji všední šaty, zablácené a špinavé, a oblékám si roucha královská a dvorská. A v těchto slušných šatech vcházím do starodávných příbytků starověkých lidí. Jsem od nich přijat vlídně a sytím se pokrmem, který jediný je můj a pro který jsem zrozen. A nestydím se mluvit s nimi a vyptávat se jich na důvody jejich skutků. Odpovídají mi laskavě a celé čtyři hodiny nemám dlouhou chvíli, zapomínám na všechna soužení, nebojím se chudoby a nelekám se smrti: úplně se vžívám do nich. A protože Dante říká, že není vědění bez zapamatování toho, co jsme poznali, poznamenal jsem si, co jsem si z rozhovorů s nimi zapamatoval, a složil jsem knížku _De principatibus_.[^8] Zahloubávám se v ní, jak nejvíce mohu, do úvah o tom námětu a rozbírám, co je to vladařství, jaké jsou jeho druhy, jak je jich nabýváno, jak je možné udržet si je a proč bývají ztrácena. A jestliže se Vám kdy líbil nějaký můj rozmarný nápad, tento by se Vám neměl nelíbit; a vladař, zvláště vladař nový, by jej měl přijmouti vlídně. Právě proto jej věnuji Jeho Výsosti Giulianovi[^9]. Filippo Casavecchia viděl tuto mou práci; bude moci povídat Vám hodně jak o té věci samé, tak o úvahách, jež jsem s ním vedl, třebaže knihu ještě doplňuji a tříbím.

Chtěl byste, vznešený vyslanče, abych zanechal tohoto života a abych přijel užívati s Vámi života Vašeho. Určitě to udělám, ale teď mě zdržují jisté mé práce, jež dokončím do šesti neděl. Povážlivé se mi zdá, že jsou tam ti Soderini a že bych byl nucen, kdybych tam přijel, navštívit je a mluvit s nimi. Obávám se, že po návratu bych nemohl slézti z koně doma, nýbrž na policii; neboť naše dnešní vláda, třebaže má velmi pevné základy a velikou jistotu, přece jenom je nová, a proto podezíravá; kromě toho je tu dosti takových chytráků, kteří se rádi živí na cizí účet a neměli by nic proti tomu, kdybych tentokrát platil já. Zbavte mě, prosím, této obavy; to potom se určitě vynasnažím, vyhledat Vás po řečeném čase.

Uvažoval jsem s Filippem o té své knížce, zdali by bylo dobře věnovat ji Jeho Výsosti, nebo ne, a zdali by v kladném případě bylo dobře, abych ji sám zanesl, nebo abych ji poslal Vám. Kdybych ji nevěnoval, obával bych se, že Giuliano nebo někdo jiný to přece jen bude čísti a že to pak se bude za autora této mé namáhavé práce vydávati ten Ardinghelli.[^10] Věnovat ji mě ponouká nouze, – protože je mi čím dále tím hůře a dlouho to tak již nemůže trvat, nemám-li pro svou chudobu upadnouti v opovržení, – spolu s přáním, aby pánové Medici použili mých služeb, i kdyby mi pro začátek dali jenom válet balvan; kdybych si je totiž pak nenaklonil, musil bych to přičítati sám sobě. A z té knížky každý, kdo si ji přečte, uvidí, že jsem těch patnáct let, jež jsem strávil studiem státnického umění, ani neprospal, ani neprolelkoval, a každý by měl s radostí použíti služeb člověka, který je na cizí útraty plný zkušeností. O mé spolehlivosti by nemělo býti pochybností, protože jsem vždycky věrně plnil své povinnosti, takže mě jistě ani nenapadá učiti se dnes nevěrnosti; a člověk, který byl věrný a poctivý třiačtyřicet let – to je můj věk –, jistě nemůže změnit svou povahu. Ostatně svědkem mé spolehlivosti a poctivosti je má chudoba.

Byl bych proto rád, kdybyste mi ještě napsal, co o tom soudíte, a s tím se Vám poroučím. _Sis felix_.

</section>

<section>

Dne 10. prosince 1513

</section>

<section>

_Niccolò Machiavelli_  
ve Florencii

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
