---
title: OSMNÁCTÁ KAPITOLA Jak mají vladaři držeti dané slovo
contentType: prose
---

Každý chápe, že je hodno chvály, když vladař drží dané slovo a žije v upřímnosti, nikoli v úskočnosti. Nicméně zkušenost našich časů nám ukazuje, že veliké věci vykonali panovníci, kteří málo dbali daného slova a kteří dovedli poplésti lidské mozky obmyslností, až nakonec překonali ty, kteří svou vládu založili na čestnosti.

Tu je třeba věděti, že jsou dva způsoby boje: jeden cestou zákonitou, druhý cestou násilí. Způsob první je vlastní člověku a druhý zvířatům. Protože však první způsob mnohdy nestačí, nezbývá než uchýliti se k druhému. Musí tedy vladař dobře uměti počínati si jako zvíře i jako člověk. Staří autoři tomu zastřeně učili panovníky: popisují, jak Achilles a mnozí jiní dávnověcí vládcové byli dáni na výchovu kentaurovi Chironovi, aby je vychoval ve své kázni. A míti vychovatelem napolo zvíře, napolo člověka, to neznamená nic jiného, než že vladař má uměti užívati jak povahy lidské, tak přirozenosti zvířecí; a že jedna bez druhé není trvanlivá. A když tedy je panovník nucen uměti dobře se chovati jako zvíře, musí si vzíti za vzor lišku a lva. Lev se totiž nedovede ubránit nastraženým pastím a liška se nedovede ubrániti vlkům. Chce-li tedy někdo uniknouti nástrahám, musí býti liškou, a kdo chce zastrašiti vlky, musí býti lvem. Ti, kteří jsou jenom lvem, nechápou svůj prospěch.

Nemůže tedy prozíravý panovník – ani nesmí – plniti dané slovo, když by mu to škodilo a když pominuly příčiny, pro něž se tím slibem zavázal. Kdyby všichni lidé byli dobří, toto pravidlo by nebylo dobré, protože však jsou zlí a neplnili by slib daný tobě, nesmíš ani ty plniti slovo dané jim. Panovník vždycky bude míti dosti vhodných záminek na přikrášlení toho, že neplní slovo. Mohli bychom o tom dáti nesčetné příklady z posledních časů a mohli bychom ukázati, kolik mírových smluv a kolik slibů bylo učiněno neplatnými a marnými proto, že panovníci nesplnili dané slovo, a jak ten, kdo si nejlépe uměl počínati jako liška, dopadl nejlépe. Je však nezbytné uměti tuto liščí povahu obratně zatajovati a uměti se dobře přetvařovati a chovati se licoměrně. Lidé jsou totiž tak prostomyslní a tak poslušní daného stavu, že licoměrník vždycky najde někoho, kdo se dá napáliti.

Z nedávných příkladů nechci pomlčeti aspoň o jednom. Alexander VI. nikdy nedělal nic jiného a nikdy nemyslil na nic jiného než na to, jak by lidi oklamal, a vždycky našel někoho, u koho se mu to podařilo. A nebylo nikdy člověka, který by byl něco tvrdil s větší silou a dokazoval něco s většími přísahami a který by byl své přísahy méně plnil. A přece se mu jeho licoměrnosti dařívaly podle jeho přání, protože dobře znal tuto stránku lidí.

Nemusí tedy panovník míti všechny svrchu psané vlastnosti, ale musí vypadati, jako by je měl. Odvažuji se dokonce říci, že má-li je opravdu a užívá-li jich stále, jsou mu škodlivé, kdežto má-li je jenom zdánlivě, jsou mu prospěšné; právě tak jako zdáti se a také býti laskavým, věrným, lidským, upřímným a zbožným, ale tak, aby mu bylo možné a aby dovedl změniti se v pravý opak, kdykoli je třeba, aby takový nebyl, je totiž třeba uvědomiti si, že panovník, hlavně panovník, nový, nemůže zachovávati všechny ty vlastnosti, pro něž jsou lidé považováni za dobré, protože chce-li si udržeti moc, bývá často nucen jednati věrolomně nemilosrdně, nelidsky, protinábožensky. Musí proto míti povahu schopnou obraceti se kam vítr, tam plášť, podle toho, jak mu to přikazuje vrtkavost osudu, a nemá se, jak již bylo řečeno, uchylovati od cesty ctnosti, pokud je to možné, jakmile však je to nutné, musí uměti kráčeti i po cestách zlých.

Musí tedy vladař pečlivě dbáti, aby mu z úst nikdy nevyšlo nic, co by nebylo plné svrchu psaných pěti ctností, tak aby si o něm každý, kdo ho vidí a slyší, říkal, že je dokonale laskavý, čestný, upřímný, lidský a zbožný. A nic není tak potřebné, jako aby se zdálo, že má tuto poslední ctnost. Všeobecně lze říci, že lidé posuzují více očima než citem, neboť viděti je dáno každému, kdežto cítiti, co je pod povrchem, málokomu. Každý tedy vidí, jaký se zdáš, ale málokdo cítí, jaký opravdu jsi. A tito málokteří se neodvažují postaviti proti názoru mnohých, chráněných majestátem vlády. A skutky všech lidí, hlavně panovníků, proti nimž není odvolání, jsou posuzovány podle výsledků.

Panovník se tedy musí snažiti, aby dosáhl vlády a aby si ji udržel: všechny jeho prostředky budou uznány čestnými a každý je bude chváliti. Neboť široké lidové vrstvy se dají nachytati na vnější zdání a na výsledek; a na světě není nic jiného než široké vrstvy, dav, v němž ti málokteří rozumní mají co mluviti jenom tenkrát, když je dav bezradný. Jistý současný panovník, jehož není radno jmenovati, nikdy nehlásá nic jiného než mír a věrnost, ačkoli je zapřisáhlým nepřítelem jak míru, tak věrnosti; a kdyby je byl zachovával, byly by ho obě ty věci nejednou připravily o slávu i o vládu.[\[15\]](./resources/undefined))
