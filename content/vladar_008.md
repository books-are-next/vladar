---
title: ''
hiddenTitle: true
contentType: prose
---

<section>

Ti, kdož touží dosáhnouti přízně nějakého vladaře, přicházejí k němu obyčejně s tím, co mají nejdražšího, nebo s tím, čím se mu doufají nejlépe zavděčiti: proto vidíme, že dostává často darem koně, zbraně, zlatohlav[^11], drahé kameny a jiné takové ozdobné věci, důstojné vladařské velikosti. Když jsem tedy také já zatoužil představiti se Vaší Vznešenosti s nějakým důkazem své oddanosti, nenašel jsem doma nic, co by mi bylo dražšího a čeho bych si vážil tak velice jako znalosti činů slavných mužů, jak jsem je poznal z dlouhé zkušenosti v událostech našich časů a z vytrvalého studia událostí starověkých: tuto svou znalost jsem tedy s velikou pílí promýšlel a zkoumal a teď ji posílám Vaší Vznešenosti shrnutu do malé knížky. A třebaže soudím, že toto dílo není důstojné Vaší Vznešenosti, přece doufám, že Vaše Vznešenost je laskavě přijme, neboť nemohu Jí dáti většího daru než možnost pochopiti v nejkratším čase všechno to, co jsem poznal a pochopil v tak mnohých letech a s tak mnohými nesnázemi a nebezpečími. A toto dílo jsem nepřikrášlil ani nevyplnil rozvláčnými větami, nabubřelými nebo nádhernými slovy nebo nějakými jinými svůdnostmi a vnějšími ozdobami, jimiž jsou mnozí zvyklí popisovati a přizdobovati svůj námět. Neboť chtěl jsem, aby buď nevynikalo ničím, nebo aby bylo čtenáři milé toliko pro pravdivost obsahu a vážnost námětu. Ani nechci, aby bylo považováno za domýšlivost, že člověk prostého a nepatrného stavu si troufá uvažovati o vládě knížat a dávati v tom rady: neboť stejně jako ti, kdož kreslí krajiny, se na hory a na vyvýšená místa dívají z údolí a na místa údolní z hor, také ten, kdo chce dobře znáti povahu národů, musí býti vladařem, ale kdo chce dobře znáti povahu vladařů, musí býti člověk prostý. Račiž tedy Vaše Vznešenost přijmouti tento dárek v témž duchu, v jakém jej posílám, aby totiž, bude-li Vaší Vznešeností pilně rozvažován a čten, zjevil Jí mou nejvroucnější touhu, aby dosáhla své velikosti, k níž Ji předurčuje osud a Její znamenité vlastnosti. A skloní-li někdy Vaše Vznešenost z vrcholu své výše oči k těmto nížinám, uvidí, jak nezaslouženě snáším velikou a nepřetržitou nepřízeň osudu.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
