---
title: ŠESTNÁCTÁ KAPITOLA O štědrosti a šetrnosti
contentType: prose
---

<section>

Počínám tedy prvními ze svrchu psaných vlastností a pravím, že by bylo dobré býti považován za štědrého. Nicméně štědrost, provozovaná tak, že ti nevynese pověst člověka štědrého, ti škodí. Jestliže totiž konáš štědré skutky ctnostně a tak, jak konány býti mají, nebude tvá štědrost známa a neuchrání tě pověsti, že jsi lakomec. Kdo tedy chce uchovati si pověst člověka štědrého, nesmí opomíjeti žádnou okázalost, takže takový vladař spotřebuje na to celý svůj majetek a nakonec, bude-li si chtíti uchovati pověst člověka štědrého, bude nucen zatížiti obyvatelstvo mimořádnými dávkami a daněmi a dělati všechno, co člověk může dělati, aby dostal peníze. To začne v poddaných probouzeti nenávist k němu a lidé si ho přestanou vážiti, protože zchudl, takže uškodiv touto svou štědrostí mnohým a poděliv jich svými dary málo, stává se obětí sebemenší nehody a ocitá se hned při prvním nezdaru v nebezpečí pádu. A když si to uvědomí a chce tomu uniknouti, ihned je pomlouván jako člověk skoupý. Proto tedy vladař, ježto nemůže býti bez vlastní škody štědrým tak, aby jeho štědrost byla známa, nesmí, je-li prozíravý, dbáti toho, že má pověst člověka skoupého, neboť časem bude stále více a více považován za štědrého, až lidé uvidí, že mu při té jeho šetrnosti dostačují jeho příjmy a že může bez nových daní ubrániti se nepříteli a vésti války: tak totiž bude štědrý ke všem těm, kterým nic nebere, a těch je nesmírně mnoho, a skoupý k těm, kterým nic nedává, a těch je málo.

Za našich časů vykonali veliké věci jenom takoví vladaři, kteří byli považováni za skoupé, a ostatní, jak jsme viděli, padli. Papež Julius II. použil sice své dobré pověsti štědrého člověka k tomu, aby dosáhl papežství, ale potom již neusiloval udržeti si ji, aby mohl vésti válku. Francouzský král vedl tolik válek, a přece neuložil svému národu žádné mimořádné daně, protože jeho dlouhá šetrnost vystačila na mimořádné výdaje. Nynější španělský král, kdyby byl měl pověst člověka štědrého, nebyl by podnikl tolik vítězných výprav.

Proto tedy vladař, který nechce olupovati poddané, který chce míti možnost ubrániti se, který se nechce státi chuďasem a člověkem opovrhovaným a nechce býti donucen k tomu, aby se stal loupeživým, nesmí dbáti nebezpečí, že bude považován za skoupého. Neboť skoupost je jedna z oněch špatných vlastností, které mu umožňují vládnouti. A kdyby někdo namítl, že Caesar dosáhl svou štědrostí vlády a mnozí jiní že dospěli k nejvyšším hodnostem právě proto, že bývali štědří a že bývali za štědré považováni, odpovím na to: buď jsi již vladařem, nebo jsi teprve na cestě k vladařství. V prvním případě je taková štědrost škodlivá, kdežto v případě druhém je ovšem nutné býti považován za štědrého. A Caesar byl právě jeden z těch, kteří se teprve chtěli dostati k římské vládě; kdyby však potom, když se tam dostal, byl zůstal na živu a kdyby svou štědrost nebyl zmírnil, byl by svou vládu zničil.

A namítne-li někdo, že mnozí se stali panovníky a vykonali s vojsky veliké věci, třebaže byli považováni za velmi štědré, odpovídám, že panovník rozdává buď ze svého, nebo z peněz svých poddaných, nebo z peněz jiných lidí. V prvním případě musí býti šetrný, v druhém musí býti štědrý ke všem. A panovník, který táhne s vojskem a žije z kořisti, z plenu a z výpalného, to znamená z cizího, ten musí býti štědrý, protože jinak by za ním vojáci nešli. Z toho, co není tvé a tvých poddaných, můžeš rozdávati štědře, jak to dělal také Kyros, Caesar a Alexander, neboť rozdávání cizího majetku tě nezbavuje slávy a moci, nýbrž zvyšuje je. Jenom rozdávání vlastního majetku ti škodí. A nic nepohlcuje tak velice samo sebe jako štědrost: zatím co jsi štědrý, ztrácíš možnost býti štědrým a stáváš se chudým a opovrhovaným nebo, abys unikl chudobě, loupeživým a nenáviděným. A mezi všemi věcmi, jichž se má panovník střežiti, je hlavně to, aby nebyl opovrhován a nenáviděn. A štědrost tě vede k tomu i onomu. Je proto moudřejší udržovati si pověst člověka skoupého, z níž se rodí sice hanba, nikoli však nenávist, než abys z touhy po pověsti člověka štědrého byl nucen vydávati se v nebezpečí, že budeš míti pověst vydřiducha, z níž se rodí hanba i nenávist.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
