<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="ČTRNÁCTÁ KAPITOLA
Jaké jsou vladařovy povinnosti,
co se týká vojska">
    <meta name="apple-mobile-web-app-capable" content="yes">
    <title>ČTRNÁCTÁ KAPITOLA
      Jaké jsou vladařovy povinnosti,
      co se týká vojska</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="self" href="vladar_022.html">
    <meta name="identifier" content="machiavelli-vladar-6f69a74">
    <meta name="role" content="other">
  </head>
  <body data-nb-words="723" data-nb-chars="4392" class="nb-role-other nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="10" data-nb-chars="65"><span class="idea" data-nb-ref-number="1" id="idea1" data-nb-words="2" data-nb-chars="17">ČTRNÁCTÁ KAPITOLA</span>
          <span class="idea" data-nb-ref-number="2" id="idea2" data-nb-words="4" data-nb-chars="31">Jaké jsou vladařovy povinnosti,</span>
          <span class="idea" data-nb-ref-number="3" id="idea3" data-nb-words="4" data-nb-chars="17">co se týká vojska</span>
        </h1>
        <p class="chunk" data-nb-ref-number="2" id="chunk2" data-nb-words="103" data-nb-chars="590"><span class="idea" data-nb-ref-number="4" id="idea4" data-nb-words="103" data-nb-chars="590">Vladař tedy nemá míti jiného zájmu a&nbsp;myšlenky ani si&nbsp;nemá pilně hleděti ničeho jiného než války a&nbsp;její organizace a&nbsp;kázně. Neboť to&nbsp;je&nbsp;jediné umění, jež je&nbsp;očekáváno od&nbsp;člověka, který rozkazuje. A&nbsp;je&nbsp;to&nbsp;umění tak mocné, že&nbsp;nejen udržuje u&nbsp;moci ty, kteří jsou vladaři od&nbsp;narození, nýbrž pomáhá mnohdy i&nbsp;prostým občanům dosáhnouti té&nbsp;hodnosti. A&nbsp;naopak zase máme příklady, že&nbsp;vladaři, kteří myslili více na&nbsp;poživačnost než na&nbsp;vojsko, ztratili svou vládu. A&nbsp;první příčinou, pro kterou ztratíš vládu, je&nbsp;nevšímavost k&nbsp;tomuto umění, a&nbsp;příčinou, která ti&nbsp;k&nbsp;vládě pomáhá, je, že&nbsp;jsi v&nbsp;něm zkušený.</span></p>
        <p class="chunk" data-nb-ref-number="3" id="chunk3" data-nb-words="158" data-nb-chars="999"><span class="idea" data-nb-ref-number="5" id="idea5" data-nb-words="158" data-nb-chars="999">Francesco Sforza, protože měl vojsko, stal se&nbsp;ze&nbsp;soukromníka vévodou milánským. A&nbsp;jeho synové, protože se&nbsp;vyhýbali námahám a&nbsp;nepříjemnostem vojenským, stali se&nbsp;z&nbsp;vévodů soukromníky. Neboť mezi jinými zly, jež ti&nbsp;přináší neozbrojenost, je&nbsp;také to, že&nbsp;lidé tebou opovrhují, a&nbsp;to&nbsp;je&nbsp;jedna z&nbsp;oněch potup, před nimiž se&nbsp;vladař musí míti na&nbsp;pozoru, jak bude ještě ukázáno. Neboť ozbrojeného člověka vůbec nelze srovnávati s&nbsp;neozbrojeným. A&nbsp;bylo by&nbsp;proti rozumu, aby ozbrojený ochotně poslouchal neozbrojeného a&nbsp;aby neozbrojený byl bezpečen mezi ozbrojenými služebníky. Není přece možné, aby mezi nimi byl soulad, když je&nbsp;v&nbsp;jednom opovržení a&nbsp;v&nbsp;druhém podezíravost. Proto tedy vladař, který nerozumí vojenským věcem, vedle jiných nesnází, o&nbsp;nichž jsme již mluvili, nemůže ani býti ctěn svými vojáky, ani jim nemůže důvěřovati. Nikdy tedy nesmí pouštěti z&nbsp;mysli vojenský výcvik. A&nbsp;v&nbsp;míru se&nbsp;jím musí zabývati ještě pilněji než ve&nbsp;válce; a&nbsp;může to&nbsp;činiti dvojím způsobem: jednak prakticky, jednak teoreticky.</span></p>
        <p class="chunk" data-nb-ref-number="4" id="chunk4" data-nb-words="169" data-nb-chars="1032"><span class="idea" data-nb-ref-number="6" id="idea6" data-nb-words="169" data-nb-chars="1032">Co&nbsp;se&nbsp;týká výcviku praktického, musí nejen dbáti o&nbsp;kázeň a&nbsp;výcvik svého vojska, nýbrž také zabývati se&nbsp;stále hony, přivykati na&nbsp;nich tělo svízelům a&nbsp;zároveň se&nbsp;seznamovati s&nbsp;povahou kraje, poznávati, kde se&nbsp;zdvíhají hory, kde ústí údolí a&nbsp;leží roviny a&nbsp;jakou povahu mají řeky a&nbsp;bažiny. A&nbsp;to&nbsp;všechno musí dělati s&nbsp;největší péčí, neboť takové znalosti jsou mu&nbsp;užitečné dvojím způsobem. Jednak se&nbsp;naučí znáti vlastní zemi a&nbsp;může lépe věděti, jak ji&nbsp;brániti. Jednak, zná-li z&nbsp;vlastní zkušenosti povahu jedné země, snadno porozumí také jiné zemi, v&nbsp;níž bude nucen po&nbsp;prvé se&nbsp;vyznati. Neboť kopce, údolí, roviny, řeky a&nbsp;bažiny, které jsou na&nbsp;příklad v&nbsp;Toskáně, se&nbsp;v&nbsp;nejedné věci podobají kopcům, údolím atd. v&nbsp;jiných zemích, takže známe-li zeměpisnou povahu jedné země, snadno můžeme pochopiti povahu zemí jiných. A&nbsp;vladař, který nemá tyto znalosti, nemá to&nbsp;hlavní, co&nbsp;má&nbsp;míti každý vojevůdce; neboť tyto zkušenosti učí najíti nepřítele, voliti vhodné ubytování, vésti správně vojsko, organizovati bitvy a&nbsp;výhodně obléhati opevněná místa.</span></p>
        <p class="chunk" data-nb-ref-number="5" id="chunk5" data-nb-words="124" data-nb-chars="724"><span class="idea" data-nb-ref-number="7" id="idea7" data-nb-words="124" data-nb-chars="724">Filopoimén, vladař achajský, je&nbsp;spisovateli chválen mezi jiným proto, že&nbsp;v&nbsp;čas míru myslil vždycky jenom na&nbsp;způsoby války, a&nbsp;když byl s&nbsp;přáteli venku v&nbsp;krajině, často se&nbsp;zastavoval a&nbsp;uvažoval s&nbsp;nimi: „Kdyby nepřátelé byli tam na&nbsp;tom návrší a&nbsp;my&nbsp;se&nbsp;svým vojskem stáli zde, kdo z&nbsp;nás by&nbsp;měl větší výhodu? Jak a&nbsp;v&nbsp;jakém pořádku by&nbsp;bylo možné udeřiti na&nbsp;ně&nbsp;s&nbsp;jistotou? Jak bychom to&nbsp;musili udělat, kdybychom chtěli couvnouti? Jak bychom je&nbsp;musili pronásledovat, kdyby couvali oni?“ A&nbsp;předkládal jim dále všechny situace, v&nbsp;nichž se&nbsp;vojsko může octnouti, poslouchal jejich názory, říkal jim své a&nbsp;podpíral je&nbsp;důvody, takže pro takové ustavičné úvahy se&nbsp;mu&nbsp;potom, když vedl vojsko, nemohlo přihoditi nic, co&nbsp;by&nbsp;nedovedl napraviti.</span></p>
        <p class="chunk" data-nb-ref-number="6" id="chunk6" data-nb-words="159" data-nb-chars="982"><span class="idea" data-nb-ref-number="8" id="idea8" data-nb-words="159" data-nb-chars="982">Ale co&nbsp;se&nbsp;týká výcviku teoretického, vladař musí čísti dějiny a&nbsp;uvažovati o&nbsp;činech vynikajících mužů, dívati se, jak si&nbsp;počínali ve&nbsp;válkách, zkoumati příčiny jejich vítězství a&nbsp;porážek, aby se&nbsp;mohl porážkám vyhnouti a&nbsp;vítězství aby mohl napodobiti, a&nbsp;hlavně musí jednati tak, jak jednal v&nbsp;minulosti nejeden znamenitý muž, totiž napodobiti toho, kdo byl v&nbsp;minulosti chválen a&nbsp;kdo se&nbsp;proslavil, a&nbsp;stále míti na&nbsp;paměti jeho skutky, jak prý Alexander Veliký napodoboval Achilla, Caesar Alexandra, Scipio Kyra. A&nbsp;kdokoli čte Xenofontův životopis řečeného Kyra, poznává pak v&nbsp;Scipionově životě, jak ho&nbsp;to&nbsp;napodobování proslavilo a&nbsp;jak velice se&nbsp;Scipio v&nbsp;mravnosti, v&nbsp;laskavosti, v&nbsp;lidskosti a&nbsp;v&nbsp;štědrosti přizpůsoboval všemu tomu, co&nbsp;Xenofon napsal o&nbsp;Kyrovi. Stejně si&nbsp;má&nbsp;počínati moudrý vladař a&nbsp;nikdy nemá v&nbsp;čas míru zaháleti, nýbrž pilně má&nbsp;sbírati bohaté zkušenosti, aby z&nbsp;nich měl prospěch v&nbsp;časech zlých a&nbsp;aby ho&nbsp;osud, když se&nbsp;štěstí obrátí, našel připraveného odolávati jeho ranám.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>