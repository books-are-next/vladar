---
title: |-
  PRVNÍ KAPITOLA
  Kolik je druhů vlád a jak je jich nabýváno
---

Všechny státy a všechny vlády, jež měly a mají moc nad lidmi, byly a jsou buď republiky, nebo monarchie. Monarchie jsou buď dědičné, to znamená takové, v nichž členové panujícího rodu jsou vladaři již dlouho, nebo jsou nové. Nové jsou buď úplně nové, jako byl na příklad Milán za Francesca Sforzy, nebo jsou jako nové části připojeny k dědičnému státu vladaře, který jich nabyl, jako na příklad Neapolské království k panství krále španělského. Takto nabytá území jsou buď navyklá žíti pod vladařem, nebo si naopak zvykla žíti svobodně; a nabýti jich lze buď zbraněmi cizími, nebo vlastními, buď štěstím, nebo osobní zdatností.
