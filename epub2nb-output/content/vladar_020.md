---
title: DVANÁCTÁ KAPITOLA Kolik je druhů vojska a o námezdních vojácích
contentType: prose
---

Když jsem byl jednotlivě pojednal o všech vlastnostech oněch vladařství, o nichž jsem si na počátku umínil uvažovati, a když jsem aspoň částečně probral příčiny jejich zdaru nebo nezdaru a ukázal, jak všelijak se mnozí snažili nabýti jich, zbývá mi teď pojednati zhruba o útočných a obranných prostředcích, jež jsou možné v každém z popsaných druhů vladařství. Řekli jsme si již, že každý vladař potřebuje dobré základy; jinak musí padnouti. Hlavní základy všech vlád jak nových, tak starých nebo smíšených, jsou dobré zákony a dobré vojsko. A protože nemohou býti dobré zákony tam, kde není dobré vojsko, a protože tam, kde je dobré vojsko, jistě jsou také dobré zákony, nebudu uvažovati o zákonech, a promluvím o vojsku.

Pravím tedy, že vladař obhajuje svou vládu vojskem buď vlastním, nebo námezdným, nebo výpomocným, nebo smíšeným. Vojska námezdná a výpomocná jsou neužitečná a nebezpečná: a má-li někdo svou vládu založenu na vojsku námezdném, nikdy nebude státi pevně a bezpečně, neboť je to vojsko nesvorné, ctižádostivé a neukázněné, nespolehlivé, mezi přáteli zpupné a před nepřítelem zbabělé; nebojí se boha, je věrolomné ve styku s lidmi, tvá záhuba je odkládána jenom tak dlouho, dokud je odkládán útok, a v míru tě toto vojsko olupuje stejně jako ve válce nepřítel. Příčinou toho je, že námezdní vojáci nemají jiné lásky a jiného důvodu k vojenské službě než tu trochu žoldu; a ten nestačí, aby za tebe chtěli umírati. Rádi svolují býti tvými vojáky, dokud neválčíš, jakmile však přijde vojna, touží utéci nebo odejíti.

Toto bych jistě dokázal bez veliké námahy, neboť zkázu Itálie nezavinilo nic jiného než to, že po mnoho let spoléhala na vojska námezdná. Ta dosáhla sice jistých úspěchů a zdála se udatná, když se bila mezi sebou, jakmile však přišel cizinec, ukázala svou pravou tvář. Právě proto mohl francouzský král Karel dobýti Itálie bez výstřelu. A ten, kdo řekl, že příčinou toho byly naše hříchy, pravdu řekl; jenže nebyly to ty hříchy, jež myslil, nýbrž ty, o nichž jsem mluvil. A protože to byly hříchy vladařů, odpykali je oni.

Chci teď neblahost tohoto vojska dokázati jasněji. Námezdní velitelé jsou buď znamenití mužové, nebo nejsou. Jsou-li, nemůžeš jim důvěřovati, protože stále touží po vlastní velikosti buď tím, že vytlačí tebe, svého pána, nebo že vytlačí jiné, i když s tím nesouhlasíš. Jestliže však to není velitel zdatný, rozumí se, že tě zničí. A namítne-li se, že každý, kdo má vojsko v ruce, učiní totéž, nechť je v poměru námezdném, nebo nic, odpovím na to, že vojska má používati buď vladař, nebo republika; vladař má osobně vzíti do svých rukou velení; republika má velení svěřiti svým občanům; a když je svěří někomu, kdo se neosvědčí, má ho vyměniti; a když je dobrý, má ho zákony držeti tak, aby nepřekročil svou pravomoc. Zkušenost ukazuje, že jenom ti vladaři a ty republiky, které mají vlastní vojska, mají úspěchy, kdežto vojska námezdná vždycky činí jenom škodu. A mnohem nesnadněji si občan podrobí republiku s vlastním vojskem než republiku s vojskem námezdným.

Řím a Sparta měly mnoho století vlastní vojsko a svobodu. Švýcaři mají nejsilnější vlastní vojska a největší svobodu. Příkladem dávných námezdných vojsk jsou Kartáginci. Po první válce s Římany nechybělo mnoho a jejich námezdní vojáci by si je byli podrobili, třebaže veliteli Kartágincůbyli jejich vlastní občané. Po Epaminondově smrti postavili Thébané v čelo svého vojska Filipa Makedonského a ten jim, když zvítězil, vzal svobodu. Miláňané, když umřel vévoda Filip, vzali do svých služeb – proti Benátčanům – Francesca Sforzu, a ten, když u Caravaggia přemohl nepřátele, spojil se s nimi proti svým pánům Miláňanům. Jiný Sforza, jeho otec, když byl ve službách neapolské královny Giovanny, ji najednou nechal bez vojska, takže aby nepřišla o království, byla nucena vrhnouti se do náručí krále aragonského.

A na námitku, že Benátčané a Florenťané rozšířili dříve své panství námezdnými vojsky, a námezdní velitelé se přesto nestali vladaři, nýbrž ochraňovali je, odpovídám, že Florenťanům v tom přála šťastná náhoda, neboť z těch udatných vojevůdců, jichž se mohli obávati, někteří nezvítězili, jiní měli soky a jiní se se svou ctižádostí obrátili jinam. Nezvítězil Giovanni Acuto, takže nebylo možné zjistit, je-li věrný, nebo nic; každý však musí přiznat, že Florenťané by mu byli bývali vydáni na milost, kdyby byl zvítězil. Sforza měl proti sobě vždycky Braccia: hlídali jeden druhého. Francesco se obrátil se svou ctižádostí do Lombardie a Braccio proti církvi a proti Neapolskému království. Ale přistupme k tomu, co se přihodilo nedávno. Florenťané si najali za vojevůdce Paola Vitelliho, člověka velmi bystrého, který se z prostého občana stal velmi slavným mužem. Kdyby byl dobyl Pisy, nikdo nezapře, že Florenťané by byli bývali nuceni podrobiti se mu, neboť kdyby byl vstoupil do služeb jejich nepřátel, byli by bývali ztraceni; a kdyby si ho byli nechali ve svých službách, byli by musili poslouchati ho.

A když pozorujeme úspěchy Benátčanů, vidíme, že si počínali bezpečně a slavně, dokud válčili s vlastními vojsky, což bylo před tím, než se se svými výboji obrátili k pevnině, tedy tenkrát, kdy se šlechtou a s ozbrojeným lidem bojovali velmi udatně. Jakmile však začali bojovati na pevné zemi, zanechali udatnosti a přijali za své italské obyčeje. Na počátku svého růstu na pevnině, protože tam neměli veliké území a protože měli slavnou pověst, nepotřebovali se mnoho báti svých vojevůdců. Když však se rozrostli, což se stalo za Carmignuoly, poznali svou chybu. Když totiž viděli, jak je zdatný, neboť porazili pod jeho velením vévodu milánského, ale přitom pozorovali, jak liknavý je ve válce, řekli si, že s ním již nemohou vítěziti. Protože však ho nechtěli a nemohli propustiti ze služeb, aby neztratili, čeho nabyli, nezbylo jim, aby se zajistili, nic jiného než zabíti ho. Potom byli jejich veliteli Bartolommeo da Bergamo, Roberto da San Severino, hrabě z Pitigliana a jiní. U těch se musili obávati porážky, nikoli úspěchů, jak se potom stalo u Vailá, kde v jediném utkání ztratili to, čeho nabyli s velikými námahami za osm století. Neboť takové vojsko přináší úspěchy jenom zdlouhavé, pozdní a malé, kdežto ztráty náhlé a obrovské.

A ježto jsem se s těmito příklady dostal do Itálie, která byla již mnoho let ovládána námezdnými vojsky, chci o tom pojednati podrobněji, aby poznání jejich původu a vývoje pomohlo zjednati nápravu. Musíte si uvědomiti, že když v těchto posledních časech císařství začalo býti z Itálie vytlačováno a papež v ní nabyl více světské moci, Itálie se rozdělila v několik států, neboť mnohá z velikých měst se chopila zbraní proti šlechtě, která je předtím pod císařovou ochranou utiskovala, a církev v tom města podporovala, aby nabyla větší světské moci. V mnohých jiných městech se jejich vladaři stali jejich občané. Tak se stalo, že Itálie se dostala takřka do rukou církve a několika republik, a protože kněží a občané nebyli zvyklí bojovati se zbraní v ruce, začali si do vojska najímati cizince. První, kdo proslavil toto námezdné vojsko, byl Alberigo da Conio z Romagne. Z jeho školy vyšli mezi jinými Braccio a Sforza, kteří svého času rozhodovali v Itálii o všem. Po nich přišli všichni ostatní, kteří až do našich dnů vládli italským vojskům, a výsledkem jejich statečnosti a zdatnosti bylo, že Itálie byla obsazena Karlem VIII., vydrancována Ludvíkem XII., znásilněna Ferdinandem Aragonským a zhanobena Švýcary. Počínali si tak, že především aby zjednali slávu svým zbraním, hanobili pěchotu. Dělali to proto, že nemajíce vlastní státy a bojujíce jenom po živnostensku, nemohli si zjednati slávu s trochou pěchoty, a veliké pěší vojsko nemohli uživiti; vydržovali si tedy jenom jízdu, s níž, i když jí měli méně, dosahovali zaopatření a slávy. Nakonec to došlo tak daleko, že ve dvacetitisícovém vojsku nebyly ani dva tisíce pěšáků. Kromě toho s velikým důmyslem pečovali o to, aby od sebe i od svých vojáků vzdalovali všechnu únavu a strach: v bitkách se nezabíjeli, nýbrž dávali se zajímati bez krveprolití, a potom jedni druhé bez výkupného propouštěli zase na svobodu. Nestřílívali v noci na pevnosti a ti v pevnostech nestřílívali v noci na stany; nezřizovali kolem táborů kolové hradby ani příkopy a v zimě neválčili. A všechny tyto věci byly dovoleny v jejich vojenských řádech a vymyšleny na to, aby se mohli, jak již bylo řečeno, vyhýbati únavě a nebezpečím. Tím vším přivedli Itálii do otroctví a do potupy.
