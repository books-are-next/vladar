---
title: >-
  PATNÁCTÁ KAPITOLA O věcech, pro něž jsou lidé a hlavně vladaři chváleni nebo
  káráni
contentType: prose
---

<section>

Teď zbývá ještě podívati se, jak se má vladař chovati k poddaným a k spojencům. A protože vím, že o této otázce psali již mnozí, obávám se, že budu-li o tom psáti také já, budu považován za domýšlivého, protože se při zkoumání tohoto námětu silně odchyluji od postupu jiných autorů. Mým úmyslem totiž je psáti užitečně pro chápavé lidi, a proto je podle mého názoru lepší hledati skutečnou pravdu daného námětu než pouhý jeho přelud. Mnozí si v bujné obraznosti vymýšleli republiky a monarchie, jaké ve skutečnosti nikdo nikdy neviděl a nepoznal. Neboť mezi tím, jak se žije a jak by se žíti mělo, je takový rozdíl, že ten, kdo nedbá skutečného života a přemýšlí jenom o tom, jak by život vypadati měl, učí se spíše své záhubě než svému zachování: člověk totiž, který chce ve všem všudy býti dobrý, musí zahynouti v prostředí, kde tak mnozí nejsou dobří. Z toho vyplývá, že vladař, který si chce vládu udržeti, musí uměti nebýti dobrým, aby dovedl chovati se podle potřeby buď laskavě, nebo nic.

Nechávám tedy stranou všechno, co si lidé o vladaři jenom vymýšlejí, pojednávám jenom o tom, co skutečně je, a pravím, že všichni lidé, zvláště pak vladaři – protože stojí výše – vyznačují se vlastnostmi, které jim přinášejí buď hanu, nebo chválu. Tak je jeden považován za štědrého a jiný za skoupého (úmyslně neříkám „za lakomce“, protože ve slově „lakomý“ je obsažen také pojem hrabivosti, kdežto „skoupý“ znamená člověka, který hospodaří se svým majetkem příliš opatrně); jeden je považován za člověka, který přeje také jiným, jiný za člověka, který by nejraději všechno zhltal sám; jeden za ukrutného a jiný za laskavého, jeden za věrolomného a jiný za věrného, jeden za zženštilého a zbabělého, jiný za zuřivého a udatného, jeden za vlídného a jiný za pyšného, jeden za chlípného a jiný za cudného, jeden za upřímného a jiný za potměšilého, jeden za neústupného a jiný za povolného, jeden za vážného a jiný za lehkomyslného, jeden za zbožného a jiný za nevěřícího a tak dále. A vím, že podle názoru každého člověka by největší chvály byl hoden vladař, který by měl ze svrchu psaných vlastností ty, jež jsou považovány za dobré; protože však lidská přirozenost nedovoluje míti je a zachovávati je všechny, vladař si musí počínati tak obezřele, aby nebyl kárán pro vlastnosti, které by ho mohly připraviti o vládu; a ostatních vlastností, také špatných, ale nehrozících připraviti ho o trůn, aby se co možná vystříhal, ale není-li mu to možné, může jim povolovati s menší obavou. Přitom se ovšem nesmí obávati vzíti na sebe hanbu oněch špatných vlastností, bez nichž by si stěží uchoval vládu, neboť uváží-li se všechno dobře, zjistí se, že mnohé, co se zdá ctnostné, by ho přivedlo do záhuby, kdyby se tím řídil, a mnohé jiné, co se zdá neřestné, mu vynese jeho bezpečnost a dobro, když toho použije.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
