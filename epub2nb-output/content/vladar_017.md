---
title: DEVÁTÁ KAPITOLA O vladařství občanském
contentType: prose
---

Ale přistupme k druhému způsobu, totiž k tomu, když se prostý občan stane vladařem ve své vlasti nikoli zločinností nebo nějakým jiným hanebným násilím, nýbrž přízní svých spoluobčanů. Takové vladařství lze nazvati občanským a k tomu, aby ho bylo dosaženo, není třeba dokonalé osobní zdatnosti nebo dokonalého štěstí, nýbrž spíše vychytralosti, podporované štěstím. Tohoto vladařství je tedy možno dosáhnouti buď přízní lidu, nebo přízní předáků; neboť v každé obci jsou ty dva rozdílné náladové proudy, vznikající z toho, že lid touží nebýti ovládán a utiskován předáky a předáci touží ovládati a utiskovati lid. Z těchto dvou tužeb vzniká v obcích jeden z těchto tří výsledků: buď vláda jednoho člověka, nebo svoboda, nebo anarchie. Samovládu dosazuje buď lid, nebo předáci, podle toho, jaký důvod k tomu má ta nebo ona strana. Když totiž vlivní předáci vidí, že již nemohou odolávati lidu, začnou vynášeti znamenitost některého ze svého středu a učiní ho vladařem, aby mohli v jeho stínu ukájeti své choutky. Lid zase vychvaluje znamenitost některého svého člověka, když vidí, že již neodolá mocným předákům, a učiní ho vladařem, aby byl chráněn jeho autoritou.

Ten, kdo se dostane k vládě za pomoci předáků, udrží se u moci s většími nesnázemi než ten, kdo se stane vladařem za pomoci lidu, neboť v prvním případě je sice vladařem, ale má kolem sebe mnohé, kteří se považují za jemu rovné, takže nemůže jednati a poroučeti, jak by chtěl. Ten však, kdo se k vládě dostane z přízně lidu, je na trůně sám a nemá kolem sebe nikoho nebo jenom velmi málo těch, kdož nejsou ochotni poslouchati. Kromě toho není možné vyhověti mocným předákům čestně a tak, aby nebylo ublíženo jiným, je však možné vyhověti lidu, neboť touhy lidu jsou čestnější než přání šlechty a boháčů: tito chtějí utiskovati, kdežto lid jenom touží, aby nebyl utiskován. K tomu přistupuje dále, že před nepřátelským lidem se vladař nemůže zabezpečiti, protože je příliš početný, kdežto proti předákům se zabezpečiti může, neboť je jich málo. Nejhorší, co může vladař čekati od nepřátelského lidu, je, že od něho bude opuštěn, kdežto u nepřátelských předáků se musí obávati nejen, že ho opustí, nýbrž také, že s ním budou bojovati. Neboť jsouce prozíravější a prohnanější, zachraňují se vždycky zavčas a vyhledávají přízeň toho, o kom doufají, že zvítězí. Vladař je také nucen žíti stále mezi týmž lidem, může se však docela dobře obejíti bez stále týchž předáků, protože si jich denně může nadělati nových, kolik chce, a kdykoli se mu zlíbí, může jim odnímati nebo dávati vliv a moc.

A abych tuto věc lépe objasnil, pravím, že předáky je třeba posuzovati hlavně z dvojí stránky: zdali totiž se ve svém jednání spravují tak, že svůj osud úplně spojí s osudem tvým, nebo naopak. Ty, kteří to činí, nejsou-li hrabiví, je třeba ctíti a milovati, ty pak, kteří to nečiní, je třeba posuzovati dvojím způsobem: buď to dělají z malomyslnosti a z vrozené zbabělosti, a to potom jich musíš použíti, hlavně těch, kteří jsou dobrými rádci, neboť za časů příznivých jsou ti ke cti a za časů zlých se jich nepotřebuješ obávati. Když však k tobě nepřilnou úmyslně a ze ctižádosti, je to znamení, že myslí více na sebe než na tebe, a před takovými se vladař musí míti na pozoru a musí se na ně dívati jako na zjevné nepřátele, protože v čas protivenství vždycky budou pomáhati k jeho zkáze.

Musí tedy ten, kdo se stane vladařem z přízně lidu, uchovati si jeho přátelství. A to mu bude snadné, protože lid nežádá nic jiného, než aby nebyl utiskován. Ale ten, kdo se stane vladařem z přízně mocných předáků a proti lidu, musí usilovati především o to, aby si získal lid. A bude mu to snadné, když jej vezme do své ochrany. Protože lidé, když se jim dostává dobra od toho, od koho čekali zlo, tím více přilnou k svému dobrodinci, lid je mu pak nakloněn ještě více, než kdyby se byl k vládě dostal jeho přízní. Získati si lid může vladař mnohými způsoby, protože však se mění podle okolností, nelze o této věci dáti přesné pravidlo, a proto o tom pomlčíme. Jenom ten závěr vyvodím, že vladař musí míti lid na své straně; jinak nemá v dobách zlých žádnou oporu.

Nabis, spartský vladař, odolal obležení celým Řeckem a nejvítěznějším římským vojskem a ubránil proti nim svou vlast i svou vládu; a stačilo mu, když přišlo nebezpečí, zajistiti si několik málo lidí, kdežto kdyby mu byl býval nepřátelský lid, nebylo by mu to stačilo. A nikdo ať neodporuje tomuto mému názoru otřepaným úslovím, že _kdo staví na lidu, staví na bahně_, neboť to je pravda jenom tenkrát, když na lid spoléhá soukromý občan a když čeká, že široká veřejnost ho osvobodí z útisku jeho nepřátel nebo úřadů; v tom by se často mohl zmýlit, jak se to v Římě stalo Gracchům a ve Florencii panu Giorgiovi Scalimu[\[13\]](./resources/undefined). Ale spoléhá-li na lid vladař, který umí poroučeti, a je-li to člověk udatný, který v protivenstvích neztratí srdce, který nezamešká ostatní přípravy a udržuje svou odvahou a svými rozkazy statečnost ve všech, nebude lidem zklamán a řekne si, že si postavil základy dobré.

Takové vlády bývají v nebezpečí pádu obyčejně tenkrát, když se z vlády občanské chtějí státi vládou absolutní. Takoví vladaři panují totiž buď sami, nebo prostřednictvím úřadů. V tomto druhém případě je jejich postavení slabší a nebezpečnější, protože jsou úplně závislí na vůli těch občanů, kteří jsou postaveni v čelo úřadů. Ti mu zvláště za časů nepříznivých velmi snadno mohou vzíti vládu buď tím, že budou pracovati proti němu, nebo tím, že ho nebudou poslouchati. Vladař pak v nebezpečí nemá již kdy chopiti se vlády absolutní, protože občané a poddaní, zvyklí dostávati rozkazy od úřadů, neposlouchají v neklidných dobách rozkazů jeho, takže bude v nejistém čase vždycky míti nedostatek spolehlivých lidí. Neboť takový vladař nemůže spoléhati na to, co vidí v dobách klidných, kdy občané vlády potřebují; v ten čas totiž každý chvátá za ním, každý slibuje a každý je ochoten dáti za něho život, protože smrt je daleko. Ale za časů zlých, kdy vláda potřebuje svých občanů, to potom se jich najde málo. A tato zkušenost je tím ošemetnější, že je možné učiniti ji jenom jednou v životě. Musí tedy moudrý vladař zaříditi všechno tak, aby jeho občané potřebovali jeho vlády vždycky, za všech okolností a poměrů; to potom mu budou věrni stále.
