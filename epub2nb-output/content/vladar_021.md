---
title: |-
  TŘINÁCTÁ KAPITOLA
  O vojácích výpomocných, smíšených a vlastních
---

Vojska pomocná, také neužitečná, jsou ta, když si zavoláš někoho mocného, aby ti se svým vojskem přišel pomoci a brániti tě, jak to v nedávném čase učinil papež Julius. Když na ferrarské výpravě viděl žalostné výkony svých námezdných vojsk, uchýlil se k vojsku výpomocnému, a dohodl se proto se španělským králem Ferdinandem, že mu se svým mužstvem a vojskem bude pomáhati.

Takové vojsko může býti užitečné a dobré pro toho, komu náleží, ale vždycky bývá škodlivé pro toho, kdo si je povolá na pomoc. Prohraje-li totiž, jsi poražen, a zvítězí-li, jsi jeho zajatcem. A třebaže takových příkladů jsou plny staré dějiny, přece se přidržím tohoto dosud svěžího příkladu papeže Julia II. Při své touze po Ferraře se nemohl rozhodnouti nerozvážněji, než že se úplně vydal do rukou cizího člověka. Jenom jeho veliké štěstí způsobilo, že nesklidil ovoce této své špatné volby. Když totiž jeho pomocná vojska byla u Ravenny na hlavu poražena, objevili se Švýcaři a proti všemu očekávání jeho i všech ostatních zahnali vítěze, takže nezůstal zajatcem nepřátel, neboť uprchli, ani svých pomocných vojsk, neboť zvítězil jinými zbraněmi než jejich. Florenťané, protože neměli žádné vojsko, přivedli si k Pise, aby jí dobyli, deset tisíc Francouzů a toto rozhodnutí jim přineslo větší nebezpečí než kterýkoli jiný čas jejich tísně. Konstantinopolský císař[\[14\]](./resources/undefined), aby se vzepřel svým sousedům, povolal do Řecka deset tisíc Turků, ale když bylo po válce, nechtěli odejíti, a to byl počátek porobenosti Řecka nevěrcům.

Proto tedy ten, kdo chce nevítěziti, nechť používá takových pomocných vojsk, neboť jsou ještě nebezpečnější než vojska námezdná. U pomocných sil je totiž záhuba neodvratná: jsouť úplně jednotná a poslušná jiných lidí, kdežto u námezdných je k tomu, aby ti, když zvítězila, ublížila, třeba víc času a lepší příležitosti, protože netvoří jednotné těleso, a postavil sis je a platíš si je ty sám; a cizí člověk, kterého postavíš v čelo svého námezdného vojska, nemůže v něm tak brzy nabýti takového vlivu, aby ti mohl škoditi. Zkrátka: ve vojsku námezdném je nebezpečnější neschopnost a nedbalost v boji, v pomocném naopak statečnost. Moudrý vladař se proto vždycky vyhýbal těmto vojskům a používal vlastních a svoloval raději prohráti se svým vojskem než zvítěziti s cizím, protože správně usuzoval, že vítězství nabyté cizími zbraněmi není pravé vítězství.

Bez váhání budu vždycky uváděti jako příklad Cesara Borgiu a jeho činy. Tento vévoda vtáhl do Romagne s pomocnými vojsky. Přivedl tam samé francouzské vojáky a dobyl s nimi Imoly a Furli. Protože však toto vojsko se mu potom nezdálo spolehlivé, usoudil, že námezdné vojsko je méně nebezpečné, a najal si do služeb Orsiny a Vitelly. A když i žoldnéři se mu pak zdáli v boji nejistí, nespolehliví a nebezpeční, zbavil se jich a pořídil si vojsko vlastní. A zde je snadno viděti rozdíl mezi těmi jednotlivými vojsky, když se uváží, čeho dosáhl vévoda, když měl jenom Francouze, když potom měl Orsiny a Vitelly a když nakonec zůstal se svými vojáky a s vlastními silami: vidíme, že jeho moc a vážnost stále vzrůstala a nikdy nebyl vážen tak, jako když každý viděl, že je úplným pánem svého vojska.

Nechtěl jsem se uchýliti od příkladů italských a nedávných, přece však nechci opominouti Hiera syrakuského, o němž jsem se již jednou zmínil. Když ho, jak jsem již řekl, Syrakusané učinili velitelem svých vojsk, Hiero brzy poznal, že námezdná milice není užitečná, protože její vůdcové byli zrovna takoví jako dnes naši italští. A protože usoudil, že ty žoldnéře nemůže ani si ponechati, ani propustiti, dal je všechny rozsekati na kusy a válčil potom s vojsky vlastními, nikoli cizími. Rád bych ještě připomenul jednu postavu ze Starého zákona, která je vhodným příkladem. Když se David nabídl Saulovi, že půjde bojovati s filištínským vyzývavcem Goliášem, Saul, aby ho povzbudil, ozbrojil ho svými zbraněmi. Ale David, když si je oblékl, odmítl řka, že se v nich necítí dobře, a šel proto na nepřítele jenom s vlastním prakem a nožem.

Zkrátka: cizí zbraně buď ti padají z těla, nebo tě zatěžují, nebo tě škrtí. Karel VII., otec krále Ludvíka XI., když šťastně a udatně osvobodil Francii od Angličanů, pochopil, že je nezbytné opatřiti si vlastní vojsko, a nařídil proto ve svém království povinné oddíly jízdy a pěchoty. Jeho syn Ludvík potom rozpustil oddíly pěchoty a začal najímati Švýcary, kterýžto omyl byl napodobován dalšími králi, a je, jak nyní jasně vidíme, příčinou nebezpečí, v nichž se octlo to království. Neboť král tím, že postavil do popředí Švýcary, zhoršil jakost všeho svého vojska, protože pěchotu zrušil úplně a vlastní jízdu podřídil cizí, takže jsouc teď zvyklá bojovati se Švýcary, domnívá se, že bez nich by nemohla vítěziti. Tak se stalo, že Francouzi na Švýcary nestačí a bez Švýcarů nic nesvedou proti jiným vojskům. Bylo tedy francouzské vojsko smíšené, zčásti námezdné, zčásti vlastní: taková vojska smíšená jsou sice mnohem lepší než vojska jenom námezdná nebo jenom výpomocná, ale mnohem horší než vojska vlastní. A nechť postačí uvedený příklad, protože francouzské království by bylo nepřemožitelné, kdyby bylo ten Karlův vojenský řád zdokonalovalo, nebo aspoň uchovalo. Ale lidská neprozíravost začíná mnohé, co se v první chvíli zdá dobré, protože to neprozrazuje svůj ztajený jed; podobně, jak jsem to nahoře řekl o souchotinových horečkách. Jenže jestliže ten, kdo je u vlády, poznává zlo teprve tenkrát, když se projeví, není vpravdě moudrý. Ale poznávati zlo v zárodku je dáno málokomu. A když pozorujeme první rozklad říše římská, vidíme, že jeho příčinou bylo jenom to, že Řím začal najímati gótské žoldnéře. Neboť od tohoto počátku začala slábnouti moc římského impéria a všechna zdatnost, unikající z něho, vnikala do nich.

Docházím tedy k závěru, že žádné vladařství není jisté, nemá-li vlastní vojsko, a je úplně závislé na náhodě, protože nemá nic, co by je v zlých dobách ochraňovalo. A moudří lidé vždycky mínili a soudili, že nic není tak slabé a nestálé jako pověst moci, nezaložené na vlastní vojenské síle. A vlastní vojsko je to, které je složeno z poddaných nebo z občanů nebo z lidí úplně na tobě závislých. Každé jiné vojsko je buď námezdné, nebo výpomocné. A způsob, jak uspořádati vlastní vojsko, se najde snadno, rozváží-li se všechno, co jsem svrchu řekl, a popatří-li se, jak si vojsko opatřili a uspořádali Filip, otec Alexandra Velikého, a mnohé republiky a jiní vladaři. Právě to je způsob, kterému úplně důvěřuji.
