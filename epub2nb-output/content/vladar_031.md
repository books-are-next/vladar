---
title: TŘIADVACÁTÁ KAPITOLA Jak je třeba chrániti se pochlebníků
contentType: prose
---

<section>

Nechci pominouti mlčením důležitou otázku a chybu, jíž se panovníci jen s obtíží uchrání, nejsou-li velmi prozíraví a nedovedou-li si dobře vybírati. Je to otázka pochlebníků. Jsou jich plné dvory, neboť lidé si v ješitnosti libují tak velice a mýlí se v názoru na sebe tak silně, že se mohou jenom stěží ubrániti tomuto moru. A když se mu chtějí ubrániti, jsou v nebezpečí, že lidé jimi budou opovrhovati. Neboť pochlebenství se brániti nelze jinak než tím, že lidem naznačíš, že tě neurážejí, když ti říkají pravdu. Ale může-li ti každý říkati pravdu, chybí ti úcta. Musí se proto prozíravý vladař přidržeti střední cesty, totiž vybrati si ve státě moudré muže. A jenom těm má dáti právo říkati mu pravdu, a i to jenom o těch věcech, na něž se zeptá, a o jiných ne. Musí však ptáti se jich na všechno, vyslechnouti jejich mínění a potom sám rozhodovati podle vlastního úsudku; a ke každé té radě a ke každému z nich se musí chovati tak, aby každý viděl, že je panovníkovi tím milejší, čím upřímněji mluví. Jiného však než tyto vybrané nesmí chtíti slyšet nikoho, za tím, co rozhodl, musí jíti a ve svých rozhodnutích musí býti houževnatý. Každý, kdo si počíná jinak, buď padne zásluhou pochlebníků, nebo se často mění podle různosti pochlebenství, a z toho pak vzniká malá úcta k němu.

Uvedu o tom příklad z nedávných časů. Páter Luca, kněz ve službách nynějšího císaře Maxmiliána, když mluvil o Jeho Veličenstvu, řekl, že se neradí s nikým a že přesto nic nedělá nikdy po svém: choval se tedy právě naopak, než jak jsem nahoře řekl. Císař je totiž člověk zamlklý, nesvěřuje se nikomu se svými záměry a nikoho se neptá na jeho názor; jakmile však začne své záměry prováděti, takže jsou pak zjevné a známé, lidé z jeho okolí hned začínají mluviti proti nim a on, protože snadno podléhá, od svých plánů ustupuje. Z toho plyne, že věci, které dělá dnes, zítra ruší; a že se nikdy neví, co chce nebo zamýšlí dělati; a že není spolehnutí na to, co rozhodl.

Panovník se tedy musí raditi vždycky, ale jenom když chce on, nikoli když chce někdo jiný; musí dokonce odrazovati každého, aby ho ani nenapadlo raditi mu v něčem, na co nebyl tázán. Musí však sám dotazovati se pilně a o tom, nač se tázal, trpělivě poslouchati pravdu; má dokonce, když vidí, že někdo mu z nějakého ostychu pravdu neříká, hněvati se pro to. A jestliže někteří soudí, že panovník, který je považován za moudrého, je takový nikoli pro svou přirozenost, nýbrž zásluhou svých dobrých rádců, jistě se mýlí; neboť je neklamné a všeobecné pravidlo, že jenom tomu panovníkovi lze dobře raditi, který sám je moudrý; leda že by se náhodou svěřil člověku jedinému, který by ho ve všem ovládal a byl velmi moudrý. V tomto případě bude možná dostávati dobré rady, ale neudrží se dlouho, protože ten jeho moudrý rádce ho brzy připraví o vládu. Když však se vladař, který není moudrý, radí s více lidmi než s jedním, nikdy nebude míti rady souhlasné a sám je nebude uměti sloučiti tak, aby si neodporovaly. Každý z rádců bude mysliti na vlastní prospěch a panovník pak nedovede jejich rady ani posouditi, ani uvésti na správnou míru. A jinak nemůže býti, protože lidé budou vždycky špatní, dokud je něco nedonutí býti dobrými.

Z toho tedy závěr: dobré rady, nechť pocházejí od kohokoli, musejí míti původ v panovníkově moudrosti; nesmí tedy panovníkova moudrost prameniti jenom z dobrých rad.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
