---
title: DESÁTÁ KAPITOLA Jak je třeba měřiti síly každého vladařství
contentType: prose
---

<section>

Když zkoumáme jakost těchto vladařství, musíme si všimnouti také toho, zdali má vladař takovou moc, aby se, je-li třeba, uhájil sám, nebo potřebuje-li vždycky, aby ho hájili jiní. A abych tuto otázku lépe objasnil, pravím, že sám se podle mého názoru může uhájiti ten, kdo má tolik lidí nebo peněz, že může postaviti dostatečnou armádu a utkati se v boji s každým, kdo ho napadne. A stejně potřebuje podle mého názoru vždycky cizí pomoci ten, kdo se nepříteli nemůže postaviti v poli, nýbrž je nucen uchýliti se za hradby a hájiti je.

O prvním případě jsme již mluvili a později ještě řekneme, čeho bude třeba. V případě druhém nelze říci nic jiného než povzbuditi takové vladaře, aby opevnili své sídlo a ostatního kraje aby nedbali. Neboť každý, kdo si dobře opevní své město a jinak si to se svými poddanými zařídí tak, jak již bylo a ještě bude řečeno, každý takový bude nepřítelem respektován, neboť lidé nikdy nemají rádi boje, při nichž jsou zřejmé nesnáze, a nikdo nemůže považovati za snadný útok na člověka, který má své sídlo opevněno a není obyvatelstvem nenáviděn. Německá města mají velikou svobodu na malém území, poslouchají císaře, jenom když chtějí, a nebojí se ani jeho, ani žádného jiného mocného souseda, neboť jsou opevněna tak, že každý si musí říci, že je jistě nepříjemné a nesnadné dobývati jich. Má totiž každé to město příkopy a pořádné hradby a dostatek dělostřelectva a ve veřejných skladech jídla, pití a paliva na celý rok. Kromě toho, aby uživilo lid beze ztráty obecních peněz, každé to město má vždycky na celý rok zásobu všeho, čeho je třeba, aby se lid mohl zabývati řemesly, která jsou životním nervem města a jimiž se obyvatelstvo živí. Dále si váží všelijakých vojenských cvičení, a kromě toho mají mnohá nařízení, aby takové vojenské obyčeje neupadaly. Vladař tedy, který má pevné město a není nenáviděn, nemůže býti napaden. A kdyby přece byl, útočník by odtáhl s hanbou, neboť věci tohoto světa jsou tak měnivé, že je takřka nemožné, aby někdo mohl celý rok nečinně ležeti s vojskem pod hradbami a obléhati je. A kdyby někdo namítl, že lid, když má majetek za hradbami a vidí jej hořet, ztratí trpělivost a že dlouhé obležení a lítost nad ztrátou majetku v něm vzbudí nechuť k vladaři, tomu odpovím, že vladař mocný a srdnatý vždycky překoná takové těžkosti tím, že v poddaných vzbudí buď naději, že útrapy nebudou dlouhé, nebo strach z nepřítelovy krutosti, nebo si obratně zajistí ty, kteří se mu zdají příliš drzí. Kromě toho se rozumí, že nepřítel je nucen páliti a ničiti jejich majetek před hradbami hned po svém příchodu, tedy v čas, kdy hlavy obležených jsou ještě rozpáleny a mají chuť brániti se. Tím méně tedy se vladař má čeho obávati, protože po několika dnech, když mysli vychladnou, škody jsou již udělány a zlo utrpěno, takže se to již nedá napraviti. A to potom se obyvatelé tím lépe sjednotí kolem svého panovníka, protože se jim zdá, že je jim zavázán, neboť jejich domy byly vypáleny a jejich pole zničena na jeho obranu. Je v lidské povaze, že člověk se cítí zavázán jak dobrodiním, jehož se mu dostává, tak tím, jež prokazuje. Když se to tedy všechno dobře uváží, prozíravému vladaři není nesnadné udržeti za obležení pevnou odvahu svých spoluobčanů, když má dosti potravin a obranných prostředků.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
