---
title: ČTYŘIADVACÁTÁ KAPITOLA Proč ztratili italští panovníci vládu
contentType: prose
---

<section>

Nový panovník, který obezřele zachovává věci svrchu psané, bude vypadati jako panovník dědičný a bude ihned seděti na trůně bezpečněji a pevněji, než kdyby na něm jeho rod byl seděl odedávna. Neboť skutky panovníka nového jsou hlídány mnohem pozorněji než činy panovníka dědičného. A když národ vidí, že jsou to skutky dokonalé, panovník jimi získá na svou stranu a zaváže si mnohem více lidí, než kdyby byl ze starého rodu, neboť přítomné věci budí v lidech dojem mnohem silnější než minulé. A když jim přítomné věci prospívají, jsou šťastni a nehledají nic jiného; naopak, ještě svého panovníka ze všech sil obhajují, jestliže se ani v ostatních věcech neprohřešuje proti svým povinnostem. Tak zdvojnásobí vladař svou slávu, protože založí novou vládu a ozdobí a upevní ji dobrými zákony, dobrými vojsky, dobrými spojenci a dobrými příklady; stejně jako zdvojnásobí svou hanbu ten, kdo svou vládu zdědil a potom vlastní nemoudrostí ztratil.

Když pozorujeme panovníky, kteří za našich časů ztratili v Itálii vládu, jako na příklad neapolský král, vévoda milánský a jiní, uvidíme u nich především společnou chybu, co se týká vojska, a to z důvodů, o kterých bylo svrchu dlouze mluveno. Dále uvidíme, že buď si znepřátelili lid, nebo, když lid stál na jejich straně, že si nedovedli zabezpečiti šlechtu: neboť bez těchto chyb se udrží jenom ty vlády, které mají tolik energie, aby si mohly vydržovati vojsko v poli.

Filip Makedonský, nikoli otec Alexandra Velikého, nýbrž ten, který byl poražen Titem Quintiem, neměl veliký stát, když se to srovnává s velikostí Římanů a Řecka, kteří ho napadli. Přece však, protože to byl člověk vojácký a uměl připoutati si lid i zabezpečiti si šlechtu, vydržel válku proti nim několik let. A i když nakonec ztratil několik měst, vláda mu přece zůstala.

Proto tedy ti naši panovníci, kteří měli vládu v rukou již mnoho let a potom ji ztratili, nechť neobviňují osud, nýbrž vlastní neschopnost. Neboť když je v čas pokoje nikdy ani nenapadlo, že by se časy mohly změniti (a nepamatovati za jasného počasí na bouře, je obecná lidská chyba), když potom přišly zlé časy, chtěli se jim vyhnouti, nikoli brániti se. A doufali, že národové, znechucení zpupností vítězů, je zavolají nazpět. Takový postup je dobrý, když jiný není možný, ale velmi špatné je opominouti pro tuto cestu všechny ostatní, protože člověk nesmí nikdy padati s nadějí, že potom najde někoho, kdo ho zase zdvihne. To se totiž buď stane, nebo nestane, nebo také, když se to stane, nepřinese ti to bezpečnost, protože to byla záchrana nečestná a nezávislá na tobě. Neboť dobré, jisté a trvalé jsou jenom ty záchrany, které vyplývají z tebe samého a z tvé vlastní statečnosti.

</section>

[^1]: _Francesco Vettori_ (1474-1539), důvěrný přítel Machiavelliův (byli spolu r. 1507 s poselstvím u císaře Maxmiliána); vyslanec republiky florentské u papeže Lva X. __Pozn. překl___._

[^2]: _Filippo da Gasavecchia_, přítel Machiavelliův i Vettoriův. _Pozn. překl._

[^3]: _Pavel_ (Pagolo) _Vettori__,_ bratr Francesca Vettoriho. _Pozn. překl._

[^4]: _Plautův Geta_, postava z Plautovy komedie. _Pozn. překl._

[^5]: Frosino z Panzana, Antonio Guicciardini, Batisto Guicciardini, Filippo Ginori, Tommaso del Bene – Maciavelliovi sousedé a známí. _Pozn. překl._

[^6]: _Frosino z Panzana__,_ _Antonio Guicciardini__,_ _Batista Guicciardini__,_ _Filippo Ginori__,_ _Tommaso del Bene__,_ Machiavelliovi sousedé a známí. _Pozn. překl._

[^7]: (Kdysi) výrobce a podomní obchodník s vápnem. _Pozn. red._

[^8]: Pozdější název _Il Principe – Vladař_. _Pozn. překl._

[^9]: _Giuliano de’ Medici_ (1479–1516) zatím zemřel, takže Machiavelli věnoval pak _Vladaře_ Lorenzovi de’ Medici. _Pozn. překl._

[^10]: _Ardinghelli Piero_, florentský prelát, byl tenkrát sekretářem papeže Lva X. Měl pověst intrikána a Machiavelli se obával, aby se Ardinghelli nevydával za autora _Vladaře_. _Pozn. překl._

[^11]: Brokát se zlatými vlákny nebo oděv z něho zhotovený. _Pozn. red._

[^12]: Nejvyšší státní nebo soudní úředník ve starověkém Římě. _Pozn. red._

[^13]: _Giorgio Scali__,_ bohatý Florenťan, člen vlády, ale tak zpupný, že proti sobě popudil své spoluobčany, „ačkoli ho nedávno předtím zbožňovali“, a byl 1382 sťat. _Pozn. překl._

[^14]: _Konstantinopolský císař:_ Jan Cantacuzen. _Pozn. překl._

[^15]: Narážka na aragonského krále Ferdinanda V. Katolického (1452–1516), o němž i Guicciardini, který býval vyslancem u jeho dvora, napsal: „Má pověst vladaře, který často neplní daný slib. Myslím, že se dovede přetvařovat lépe než kdokoli jiný.“ _Pozn. překl._

[^16]: _Bernabo_ z Milána: z rodu Visconti, známý svými podivínskými skutky, když byl členem milánské vlády. _Pozn. překl._

[^17]: _Nevídané věci_ způsobené bohem: Machiavelli zde jistě nemíní žádné zázraky současné, nýbrž používá k podepření své výzvy obrazu biblického. _Pozn. překl._
