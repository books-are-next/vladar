---
title: JEDENADVACÁTÁ KAPITOLA Jak si má počínati vladař, aby nabyl autority
contentType: prose
---

<section>

Nic nebudí úctu k panovníkovi tak velice jako významné činy a to, když svými skutky dává vzácný příklad. Dnes máme takového vladaře ve Ferdinandovi, králi aragonském, nynějším králi španělském. Toho lze nazývati téměř novým panovníkem, protože ze slabého krále se stal vynikající pověstí a slávou největším panovníkem křesťanů. Pozorujete-li jeho činy, vidíte, že jsou všechny velmi vynikající a nejeden dokonce neobyčejný. Na počátku své vlády zaútočil na Granadu a tento čin se stal základem jeho státní moci. Zprvu vedl válku liknavě a bez nejmenšího zdání nějakých překážek: zaměstnával tou výpravou mysli kastilských baronů, neboť myslíce na válku nemyslili na změnu vlády. A on zatím tímto způsobem nabýval slávy a moci nad nimi tak, že to ani nepozorovali. Penězi církve a národů mohl vydržovati vojsko a položiti tou dlouhou válkou základy vlastní vojenské moci, která ho potom proslavila. Kromě toho, aby se mohl pustiti do větších podniků stále pod pláštíkem náboženství, dopustil se zbožné krutosti tím, že ze svého království vyhnal a vypudil španělské židy: nenašel by se příklad podivnější a vzácnější. Pod stejnou záminkou napadl Afriku, podnikl výpravu do Itálie a konečně udeřil na Francii. A tak osnoval stále veliké věci, jimiž ustavičně napínal pozornost a úžas poddaných a jejich zájem o jejich výsledek. A jeden ten čin se rodil z druhého tak, že lidé nikdy neměli volnou chvilku na to, aby si oddechli a mohli podniknouti něco proti němu.

Podobně velmi prospívá vladaři, když vykoná něco nevídaného ve vládě vnitřní – něco takového, jako se povídá o panu Bemaboovi z Milána[\[16\]](./resources/undefined) –, kdykoli se naskytne příležitost učiniti něco neobyčejného, ať již prospěšného, nebo škodlivého občanskému životu, a odměňovati nebo trestati tak, aby se o tom dlouho mluvilo. A především se má vladař snažiti, aby každý jeho skutek o něm probouzel pověst, že je panovník veliký a vynikající.

Vážen je panovník také tenkrát, když je opravdovým přítelem a opravdovým nepřítelem, to znamená, když se veřejně postaví na něčí stranu proti někomu jinému; a to je vždycky prospěšnější než neutralita. Neboť,  když se dva tvoji mocní sousedé perou, buď jsou takoví, že se máš co obávati vítěze, když jeden z nich vyhraje, nebo se nemáš čeho obávati. V obou těchto případech vždycky uděláš lépe, když přiznáš barvu a povedeš čestný boj. Neboť v prvním případě – nepřiznáš-li barvu – budeš vždycky kořistí vítěze – k radosti a spokojenosti poraženého – a nebudeš míti žádný důvod a nic na svou obranu a ochranu. Neboť vítěz nestojí o přátele, na něž není spolehnutí a kteří mu v nesnázi nepomohli. A ten, kdo prohrál, ti neposkytne ochranu, protože jsi nechtěl se zbraní v ruce býti účasten jeho osudu.

Antiochus přitáhl do Řecka, když si ho Aitolové zavolali, aby vyhnal Římany, a poslal posly k Achajům, spojencům Římanů, aby je utvrdili v neutralitě. Římané je ovšem přemlouvali, aby se chopili zbraní po jejich boku. Když se o tom jednalo v achajské radě, Antiochův legát je přemlouval, aby zůstali neutrální, ale římský legát na to odpověděl: – Co se týká toho, že prý pro váš stát je nejlepší a nejprospěšnější nevměšovati se do naší války, pravý opak je pravdou. Neboť nezúčastníte-li se jí, budete bez milosti a beze slávy kořistí vítěze. – Vždycky totiž ten, kdo není tvým přítelem, bude od tebe žádati neutralitu, a ten, kdo je ti přítelem, bude usilovati, abys vyhlásil boj. A nerozhodní panovníci, aby se vyhnuli současným nebezpečím, jdou obyčejně cestou neutrální, a to je obyčejně jejich záhuba. Když však se panovník směle prohlásí za spojence jedné strany, zvítězí-li ten, k němuž jsi se přidal, i když je mocný a jsi úplně závislý na jeho milosti, je ti zavázán a je zde také pouto přátelství. A lidé nejsou nikdy tak nečestní, aby tě s nevděkem tak příkladným zničili. A pak také, vítězství nebývá nikdy tak úplné, aby vítěz nebyl nucen dbáti jistých ohledů, zvláště na spravedlnost, jestliže však ten, k němuž se přidáš, prohraje, poskytne ti útočiště, co možná ti pomáhá, a staneš se společníkem osudu, který se může obrátiti zase k dobrému. V druhém případě, když totiž oba bojující jsou takoví, že se nepotřebuješ obávati toho, kdo zvítězí, tím prozíravější je přidati se k jedné straně, neboť přispíváš ke zkáze jedné strany s pomocí strany druhé, která kdyby byla moudrá, by ji naopak před zkázou měla chrániti; a vyhraje-li – a není možné, aby s tvou pomocí nevyhrál –, je pak úplně závislý na tobě. Zde je třeba povšimnouti si, že panovník musí dbáti, aby se nikdy – ke škodě jiných – nespojoval s mocnějším mužem, než je on sám, vyjma když je nucen, jak bylo již řečeno, učiniti to; neboť zvítězí-li, jsi mu vydán na milost a nemilost, a každý panovník se ze všech sil musí snažiti, aby nebyl vydán na milost jiným. Benátčané se spojili s Francií proti vévodovi milánskému, ačkoli se tomu spojenectví mohli vyhnouti; vyplynula z toho jejich záhuba. Když však není možné vyhnouti se tomu – jako se to stalo Florenťanům, když papež a Španělsko táhli s vojskem na výpravu proti Lombardii –, to potom se panovník musí spolčiti z důvodů svrchu psaných.

Žádný stát si ovšem nesmí mysliti, že může učiniti nějaké jisté rozhodnutí; naopak; musí si říkati, že každé jeho rozhodnutí bude nejisté; neboť v povaze věcí je, že člověk, kdykoli se snaží uniknouti jedné nepříjemnosti, vždycky se ocitá v nebezpečí nepříjemnosti druhé: ale prozíravost záleží v umění rozeznávati jakost nepříjemností a zvoliti si jako dobro nepříjemnost méně zlou.

Dále má panovník dávati najevo, že je milovníkem ctností, a lidí, vynikajících v některém oboru, má vyznamenávati. Dále má své občany povzbuzovati, aby pokojně vykonávali svá zaměstnání jak v obchodě, tak v zemědělství a v každém jiném lidském povolání, tak aby se nikdo nebál zvelebovati svůj majetek ze strachu, že mu bude sebrán, a jiný aby se nebál otevříti obchod z obavy, že bude musiti platiti veliké daně. Naopak má udělovati odměny těm, kteří to chtějí učiniti, a každému, kdo jakýmkoli způsobem zamýšlí zvelebiti své město nebo stát. Kromě toho musí ve vhodný roční čas zaměstnávati obyvatelstvo slavnostmi a divadly; a protože každá obec je rozdělena v cechy nebo spolky, musí přihlížeti k tomu ke všemu, navštěvovati je občas a dávati svou osobou příklad lidskosti a štědrosti; při tom ovšem musí vždycky dbáti majestátu své důstojnosti, protože ten nesmí nikdy v ničem pochybiti.

</section>
