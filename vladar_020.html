<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="DVANÁCTÁ KAPITOLA Kolik je druhů vojska a o námezdních vojácích">
    <meta name="apple-mobile-web-app-capable" content="yes">
    <title>DVANÁCTÁ KAPITOLA Kolik je druhů vojska a o námezdních vojácích</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./vladar_019.html">
    <link rel="next" href="./vladar_021.html">
    <meta name="nb-order" content="16">
    <link rel="self" href="vladar_020.html">
    <meta name="nb-identifier" content="machiavelli-vladar-6d90d86">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1360" data-nb-chars="8463">
    <nav role="doc-toc">
      <ul class="plain section">
        <li><a href="vladar_005.html">Machiavelliův list o
            vzniku „Vladaře“ Francescovi Vettorimu, florentskému
            vyslanci v Římě</a></li>
        <li><a href="vladar_006.html">VLADAŘ</a></li>
        <li><a href="vladar_007.html">Věnování</a></li>
        <li><a href="vladar_008.html">Ti, kdož touží...</a></li>
        <li><a href="vladar_009.html">PRVNÍ KAPITOLA
            Kolik je druhů vlád a jak je jich nabýváno</a></li>
        <li><a href="vladar_010.html">DRUHÁ
            KAPITOLA
            O vladařstvích dědičných</a></li>
        <li><a href="vladar_011.html">TŘETÍ
            KAPITOLA
            O vladařstvích smíšených</a></li>
        <li><a href="vladar_012.html">ČTVRTÁ KAPITOLA
            Proč se Dariova říše, dobytá Alexandrem, nevzbouřila po Alexandrově smrti proti
            jeho nástupcům</a></li>
        <li><a href="vladar_013.html">PÁTÁ KAPITOLA
            Jak je třeba vládnouti obcím a státům, které předtím, než jich bylo dobyto,
            žily podle vlastních zákonů</a></li>
        <li><a href="vladar_014.html">ŠESTÁ KAPITOLA
            O nových vladařstvích, nabytých vlastními zbraněmi a osobní zdatností</a></li>
        <li><a href="vladar_015.html">SEDMÁ KAPITOLA
            O nových vladařstvích, nabytých cizí silou a štěstím</a></li>
        <li><a href="vladar_016.html">OSMÁ KAPITOLA
            O těch, kteří se k vládě dostali zločinností</a></li>
        <li><a href="vladar_017.html">DEVÁTÁ
            KAPITOLA
            O vladařství občanském</a></li>
        <li><a href="vladar_018.html">DESÁTÁ KAPITOLA
            Jak je třeba měřiti síly každého vladařství</a></li>
        <li><a href="vladar_019.html">JEDENÁCTÁ
            KAPITOLA
            O vladařstvích církevních</a></li>
        <li><a href="vladar_020.html">DVANÁCTÁ KAPITOLA
            Kolik je druhů vojska
            a o námezdních vojácích</a></li>
        <li><a href="vladar_021.html">TŘINÁCTÁ KAPITOLA
            O vojácích výpomocných, smíšených a vlastních</a></li>
        <li><a href="vladar_022.html">ČTRNÁCTÁ KAPITOLA
            Jaké jsou vladařovy povinnosti,
            co se týká vojska</a></li>
        <li><a href="vladar_023.html">PATNÁCTÁ KAPITOLA
            O věcech, pro něž jsou lidé a hlavně vladaři chváleni nebo káráni</a></li>
        <li><a href="vladar_024.html">ŠESTNÁCTÁ KAPITOLA
            O štědrosti a šetrnosti</a></li>
        <li><a href="vladar_025.html">SEDMNÁCTÁ KAPITOLA
            O krutosti a vlídnosti,
            a zdali je lepší býti milován než obáván, nebo naopak</a></li>
        <li><a href="vladar_026.html">OSMNÁCTÁ KAPITOLA
            Jak mají vladaři držeti dané slovo</a></li>
        <li><a href="vladar_027.html">DEVATENÁCTÁ KAPITOLA
            Jak je třeba střežiti se opovržení a nenávisti</a></li>
        <li><a href="vladar_028.html">DVACÁTÁ KAPITOLA
            Zdali pevnosti a mnohé jiné věci,
            jež vladaři často činí, jsou užitečné, nebo škodlivé</a></li>
        <li><a href="vladar_029.html">JEDENADVACÁTÁ KAPITOLA
            Jak si má počínati vladař,
            aby nabyl autority</a></li>
        <li><a href="vladar_030.html">DVAADVACÁTÁ
            KAPITOLA
            O vladařových ministrech</a></li>
        <li><a href="vladar_031.html">TŘIADVACÁTÁ KAPITOLA
            Jak je třeba chrániti se pochlebníků</a></li>
        <li><a href="vladar_032.html">ČTYŘIADVACÁTÁ KAPITOLA
            Proč ztratili italští panovníci vládu</a></li>
        <li><a href="vladar_033.html">PĚTADVACÁTÁ KAPITOLA
            Jaký vliv má na lidské věci osud
            a jak je možné vzepříti se mu</a></li>
        <li><a href="vladar_034.html">ŠESTADVACÁTÁ KAPITOLA
            Výzva, aby Itálie byla vyrvána a vysvobozena z rukou barbarů</a></li>
        <li><a href="vladar_035.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vladar_019.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="10" data-nb-chars="63"><span class="idea" data-nb-ref-number="1" id="idea1" data-nb-words="10" data-nb-chars="63">DVANÁCTÁ KAPITOLA Kolik je druhů vojska a o námezdních vojácích</span></h1>
        <section>
          <p class="chunk" data-nb-ref-number="2" data-nb-words="117" data-nb-chars="722"><span class="idea" data-nb-ref-number="2" id="idea2" data-nb-words="117" data-nb-chars="722">Když jsem byl jednotlivě pojednal o&nbsp;všech vlastnostech oněch vladařství, o&nbsp;nichž jsem si&nbsp;na&nbsp;počátku umínil uvažovati, a&nbsp;když jsem aspoň částečně probral příčiny jejich zdaru nebo nezdaru a&nbsp;ukázal, jak všelijak se&nbsp;mnozí snažili nabýti jich, zbývá mi&nbsp;teď pojednati zhruba o&nbsp;útočných a&nbsp;obranných prostředcích, jež jsou možné v&nbsp;každém z&nbsp;popsaných druhů vladařství. Řekli jsme si&nbsp;již, že&nbsp;každý vladař potřebuje dobré základy; jinak musí padnouti. Hlavní základy všech vlád jak nových, tak starých nebo smíšených, jsou dobré zákony a&nbsp;dobré vojsko. A&nbsp;protože nemohou býti dobré zákony tam, kde není dobré vojsko, a&nbsp;protože tam, kde je&nbsp;dobré vojsko, jistě jsou také dobré zákony, nebudu uvažovati o&nbsp;zákonech, a&nbsp;promluvím o&nbsp;vojsku.</span></p>
          <p class="chunk" data-nb-ref-number="3" data-nb-words="129" data-nb-chars="809"><span class="idea" data-nb-ref-number="3" id="idea3" data-nb-words="129" data-nb-chars="809">Pravím tedy, že&nbsp;vladař obhajuje svou vládu vojskem buď vlastním, nebo námezdným, nebo výpomocným, nebo smíšeným. Vojska námezdná a&nbsp;výpomocná jsou neužitečná a&nbsp;nebezpečná: a&nbsp;má-li někdo svou vládu založenu na&nbsp;vojsku námezdném, nikdy nebude státi pevně a&nbsp;bezpečně, neboť je&nbsp;to&nbsp;vojsko nesvorné, ctižádostivé a&nbsp;neukázněné, nespolehlivé, mezi přáteli zpupné a&nbsp;před nepřítelem zbabělé; nebojí se&nbsp;boha, je&nbsp;věrolomné ve&nbsp;styku s&nbsp;lidmi, tvá záhuba je&nbsp;odkládána jenom tak dlouho, dokud je&nbsp;odkládán útok, a&nbsp;v&nbsp;míru tě&nbsp;toto vojsko olupuje stejně jako ve&nbsp;válce nepřítel. Příčinou toho je, že&nbsp;námezdní vojáci nemají jiné lásky a&nbsp;jiného důvodu k&nbsp;vojenské službě než tu&nbsp;trochu žoldu; a&nbsp;ten nestačí, aby za&nbsp;tebe chtěli umírati. Rádi svolují býti tvými vojáky, dokud neválčíš, jakmile však přijde vojna, touží utéci nebo odejíti.</span></p>
          <p class="chunk" data-nb-ref-number="4" data-nb-words="89" data-nb-chars="522"><span class="idea" data-nb-ref-number="4" id="idea4" data-nb-words="89" data-nb-chars="522">Toto bych jistě dokázal bez veliké námahy, neboť zkázu Itálie nezavinilo nic jiného než to, že&nbsp;po&nbsp;mnoho let spoléhala na&nbsp;vojska námezdná. Ta&nbsp;dosáhla sice jistých úspěchů a&nbsp;zdála se&nbsp;udatná, když se&nbsp;bila mezi sebou, jakmile však přišel cizinec, ukázala svou pravou tvář. Právě proto mohl francouzský král Karel dobýti Itálie bez výstřelu. A&nbsp;ten, kdo řekl, že&nbsp;příčinou toho byly naše hříchy, pravdu řekl; jenže nebyly to&nbsp;ty&nbsp;hříchy, jež myslil, nýbrž ty, o&nbsp;nichž jsem mluvil. A&nbsp;protože to&nbsp;byly hříchy vladařů, odpykali je&nbsp;oni.</span></p>
          <p class="chunk" data-nb-ref-number="5" data-nb-words="157" data-nb-chars="962"><span class="idea" data-nb-ref-number="5" id="idea5" data-nb-words="157" data-nb-chars="962">Chci teď neblahost tohoto vojska dokázati jasněji. Námezdní velitelé jsou buď znamenití mužové, nebo nejsou. Jsou-li, nemůžeš jim důvěřovati, protože stále touží po&nbsp;vlastní velikosti buď tím, že&nbsp;vytlačí tebe, svého pána, nebo že&nbsp;vytlačí jiné, i&nbsp;když s&nbsp;tím nesouhlasíš. Jestliže však to&nbsp;není velitel zdatný, rozumí se, že&nbsp;tě&nbsp;zničí. A&nbsp;namítne-li se, že&nbsp;každý, kdo má&nbsp;vojsko v&nbsp;ruce, učiní totéž, nechť je&nbsp;v&nbsp;poměru námezdném, nebo nic, odpovím na&nbsp;to, že&nbsp;vojska má&nbsp;používati buď vladař, nebo republika; vladař má&nbsp;osobně vzíti do&nbsp;svých rukou velení; republika má&nbsp;velení svěřiti svým občanům; a&nbsp;když je&nbsp;svěří někomu, kdo se&nbsp;neosvědčí, má&nbsp;ho&nbsp;vyměniti; a&nbsp;když je&nbsp;dobrý, má&nbsp;ho&nbsp;zákony držeti tak, aby nepřekročil svou pravomoc. Zkušenost ukazuje, že&nbsp;jenom ti&nbsp;vladaři a&nbsp;ty&nbsp;republiky, které mají vlastní vojska, mají úspěchy, kdežto vojska námezdná vždycky činí jenom škodu. A&nbsp;mnohem nesnadněji si&nbsp;občan podrobí republiku s&nbsp;vlastním vojskem než republiku s&nbsp;vojskem námezdným.</span></p>
          <p class="chunk" data-nb-ref-number="6" data-nb-words="123" data-nb-chars="810"><span class="idea" data-nb-ref-number="6" id="idea6" data-nb-words="123" data-nb-chars="810">Řím a&nbsp;Sparta měly mnoho století vlastní vojsko a&nbsp;svobodu. Švýcaři mají nejsilnější vlastní vojska a&nbsp;největší svobodu. Příkladem dávných námezdných vojsk jsou Kartáginci. Po&nbsp;první válce s&nbsp;Římany nechybělo mnoho a&nbsp;jejich námezdní vojáci by&nbsp;si&nbsp;je&nbsp;byli podrobili, třebaže veliteli Kartágincůbyli jejich vlastní občané. Po&nbsp;Epaminondově smrti postavili Thébané v&nbsp;čelo svého vojska Filipa Makedonského a&nbsp;ten jim, když zvítězil, vzal svobodu. Miláňané, když umřel vévoda Filip, vzali do&nbsp;svých služeb – proti Benátčanům – Francesca Sforzu, a&nbsp;ten, když u&nbsp;Caravaggia přemohl nepřátele, spojil se&nbsp;s&nbsp;nimi proti svým pánům Miláňanům. Jiný Sforza, jeho otec, když byl ve&nbsp;službách neapolské královny Giovanny, ji&nbsp;najednou nechal bez vojska, takže aby nepřišla o&nbsp;království, byla nucena vrhnouti se&nbsp;do&nbsp;náručí krále aragonského.</span></p>
          <p class="chunk" data-nb-ref-number="7" data-nb-words="173" data-nb-chars="1109"><span class="idea" data-nb-ref-number="7" id="idea7" data-nb-words="173" data-nb-chars="1109">A&nbsp;na&nbsp;námitku, že&nbsp;Benátčané a&nbsp;Florenťané rozšířili dříve své panství námezdnými vojsky, a&nbsp;námezdní velitelé se&nbsp;přesto nestali vladaři, nýbrž ochraňovali je, odpovídám, že&nbsp;Florenťanům v&nbsp;tom přála šťastná náhoda, neboť z&nbsp;těch udatných vojevůdců, jichž se&nbsp;mohli obávati, někteří nezvítězili, jiní měli soky a&nbsp;jiní se&nbsp;se&nbsp;svou ctižádostí obrátili jinam. Nezvítězil Giovanni Acuto, takže nebylo možné zjistit, je-li věrný, nebo nic; každý však musí přiznat, že&nbsp;Florenťané by&nbsp;mu&nbsp;byli bývali vydáni na&nbsp;milost, kdyby byl zvítězil. Sforza měl proti sobě vždycky Braccia: hlídali jeden druhého. Francesco se&nbsp;obrátil se&nbsp;svou ctižádostí do&nbsp;Lombardie a&nbsp;Braccio proti církvi a&nbsp;proti Neapolskému království. Ale přistupme k&nbsp;tomu, co&nbsp;se&nbsp;přihodilo nedávno. Florenťané si&nbsp;najali za&nbsp;vojevůdce Paola Vitelliho, člověka velmi bystrého, který se&nbsp;z&nbsp;prostého občana stal velmi slavným mužem. Kdyby byl dobyl Pisy, nikdo nezapře, že&nbsp;Florenťané by&nbsp;byli bývali nuceni podrobiti se&nbsp;mu, neboť kdyby byl vstoupil do&nbsp;služeb jejich nepřátel, byli by&nbsp;bývali ztraceni; a&nbsp;kdyby si&nbsp;ho&nbsp;byli nechali ve&nbsp;svých službách, byli by&nbsp;musili poslouchati ho.</span></p>
          <p class="chunk" data-nb-ref-number="8" data-nb-words="201" data-nb-chars="1242"><span class="idea" data-nb-ref-number="8" id="idea8" data-nb-words="201" data-nb-chars="1242">A&nbsp;když pozorujeme úspěchy Benátčanů, vidíme, že&nbsp;si&nbsp;počínali bezpečně a&nbsp;slavně, dokud válčili s&nbsp;vlastními vojsky, což bylo před tím, než se&nbsp;se&nbsp;svými výboji obrátili k&nbsp;pevnině, tedy tenkrát, kdy se&nbsp;šlechtou a&nbsp;s&nbsp;ozbrojeným lidem bojovali velmi udatně. Jakmile však začali bojovati na&nbsp;pevné zemi, zanechali udatnosti a&nbsp;přijali za&nbsp;své italské obyčeje. Na&nbsp;počátku svého růstu na&nbsp;pevnině, protože tam neměli veliké území a&nbsp;protože měli slavnou pověst, nepotřebovali se&nbsp;mnoho báti svých vojevůdců. Když však se&nbsp;rozrostli, což se&nbsp;stalo za&nbsp;Carmignuoly, poznali svou chybu. Když totiž viděli, jak je&nbsp;zdatný, neboť porazili pod jeho velením vévodu milánského, ale přitom pozorovali, jak liknavý je&nbsp;ve&nbsp;válce, řekli si, že&nbsp;s&nbsp;ním již nemohou vítěziti. Protože však ho&nbsp;nechtěli a&nbsp;nemohli propustiti ze&nbsp;služeb, aby neztratili, čeho nabyli, nezbylo jim, aby se&nbsp;zajistili, nic jiného než zabíti ho. Potom byli jejich veliteli Bartolommeo da&nbsp;Bergamo, Roberto da&nbsp;San Severino, hrabě z&nbsp;Pitigliana a&nbsp;jiní. U&nbsp;těch se&nbsp;musili obávati porážky, nikoli úspěchů, jak se&nbsp;potom stalo u&nbsp;Vailá, kde v&nbsp;jediném utkání ztratili to, čeho nabyli s&nbsp;velikými námahami za&nbsp;osm století. Neboť takové vojsko přináší úspěchy jenom zdlouhavé, pozdní a&nbsp;malé, kdežto ztráty náhlé a&nbsp;obrovské.</span></p>
          <p class="chunk" data-nb-ref-number="9" data-nb-words="361" data-nb-chars="2224"><span class="idea" data-nb-ref-number="9" id="idea9" data-nb-words="361" data-nb-chars="2224">A&nbsp;ježto jsem se&nbsp;s&nbsp;těmito příklady dostal do&nbsp;Itálie, která byla již mnoho let ovládána námezdnými vojsky, chci o&nbsp;tom pojednati podrobněji, aby poznání jejich původu a&nbsp;vývoje pomohlo zjednati nápravu. Musíte si&nbsp;uvědomiti, že&nbsp;když v&nbsp;těchto posledních časech císařství začalo býti z&nbsp;Itálie vytlačováno a&nbsp;papež v&nbsp;ní&nbsp;nabyl více světské moci, Itálie se&nbsp;rozdělila v&nbsp;několik států, neboť mnohá z&nbsp;velikých měst se&nbsp;chopila zbraní proti šlechtě, která je&nbsp;předtím pod císařovou ochranou utiskovala, a&nbsp;církev v&nbsp;tom města podporovala, aby nabyla větší světské moci. V&nbsp;mnohých jiných městech se&nbsp;jejich vladaři stali jejich občané. Tak se&nbsp;stalo, že&nbsp;Itálie se&nbsp;dostala takřka do&nbsp;rukou církve a&nbsp;několika republik, a&nbsp;protože kněží a&nbsp;občané nebyli zvyklí bojovati se&nbsp;zbraní v&nbsp;ruce, začali si&nbsp;do&nbsp;vojska najímati cizince. První, kdo proslavil toto námezdné vojsko, byl Alberigo da&nbsp;Conio z&nbsp;Romagne. Z&nbsp;jeho školy vyšli mezi jinými Braccio a&nbsp;Sforza, kteří svého času rozhodovali v&nbsp;Itálii o&nbsp;všem. Po&nbsp;nich přišli všichni ostatní, kteří až&nbsp;do&nbsp;našich dnů vládli italským vojskům, a&nbsp;výsledkem jejich statečnosti a&nbsp;zdatnosti bylo, že&nbsp;Itálie byla obsazena Karlem VIII., vydrancována Ludvíkem XII., znásilněna Ferdinandem Aragonským a&nbsp;zhanobena Švýcary. Počínali si&nbsp;tak, že&nbsp;především aby zjednali slávu svým zbraním, hanobili pěchotu. Dělali to&nbsp;proto, že&nbsp;nemajíce vlastní státy a&nbsp;bojujíce jenom po&nbsp;živnostensku, nemohli si&nbsp;zjednati slávu s&nbsp;trochou pěchoty, a&nbsp;veliké pěší vojsko nemohli uživiti; vydržovali si&nbsp;tedy jenom jízdu, s&nbsp;níž, i&nbsp;když jí&nbsp;měli méně, dosahovali zaopatření a&nbsp;slávy. Nakonec to&nbsp;došlo tak daleko, že&nbsp;ve&nbsp;dvacetitisícovém vojsku nebyly ani dva tisíce pěšáků. Kromě toho s&nbsp;velikým důmyslem pečovali o&nbsp;to, aby od&nbsp;sebe i&nbsp;od&nbsp;svých vojáků vzdalovali všechnu únavu a&nbsp;strach: v&nbsp;bitkách se&nbsp;nezabíjeli, nýbrž dávali se&nbsp;zajímati bez krveprolití, a&nbsp;potom jedni druhé bez výkupného propouštěli zase na&nbsp;svobodu. Nestřílívali v&nbsp;noci na&nbsp;pevnosti a&nbsp;ti&nbsp;v&nbsp;pevnostech nestřílívali v&nbsp;noci na&nbsp;stany; nezřizovali kolem táborů kolové hradby ani příkopy a&nbsp;v&nbsp;zimě neválčili. A&nbsp;všechny tyto věci byly dovoleny v&nbsp;jejich vojenských řádech a&nbsp;vymyšleny na&nbsp;to, aby se&nbsp;mohli, jak již bylo řečeno, vyhýbati únavě a&nbsp;nebezpečím. Tím vším přivedli Itálii do&nbsp;otroctví a&nbsp;do&nbsp;potupy.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./vladar_021.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>